{
  "title": "Про автомобільний транспорт | від 05.04.2001 № 2344-III",
  "law_number": "Невідомий номер",
  "law_date": "Невідома дата",
  "source": "",
  "content": [
    {
      "type": "amendment",
      "text": "ЗАКОН УКРАЇНИ\n\n\n\n\n\nПро автомобільний транспорт\n\n(Відомості Верховної Ради України (ВВР), 2001, № 22, ст.105)\n\n{В редакції Закону № 3492-IV від 23.02.2006, ВВР, 2006, № 32, ст.273}\n\n{Із змінами, внесеними згідно із Законами\n№ 586-VI від 24.09.2008, ВВР, 2009, № 10-11, ст.137\n№ 2608-VI від 19.10.2010, ВВР, 2011, № 11, ст.69\n№ 2753-VI від 02.12.2010, ВВР, 2011, № 18, ст.128\n№ 3565-VI від 05.07.2011, ВВР, 2012, № 5, ст.34\n№ 4621-VI від 22.03.2012, ВВР, 2013, № 2, ст.11\n№ 4715-VI від 17.05.2012, ВВР, 2013, № 8, ст.79\n№ 4950-VI від 07.06.2012, ВВР, 2013, № 18, ст.169\n№ 5000-VI від 21.06.2012, ВВР, 2013, № 19-20, ст.188\n№ 5081-VI від 05.07.2012, ВВР, 2013, № 30, ст.340\n№ 5288-VI від 18.09.2012, ВВР, 2013, № 37, ст.490\n№ 5459-VI від 16.10.2012, ВВР, 2013, № 48, ст.682\n№ 5502-VI від 20.11.2012, ВВР, 2014, № 8, ст.88\n№ 406-VII від 04.07.2013, ВВР, 2014, № 20-21, ст.712\n№ 1206-VII від 15.04.2014, ВВР, 2014, № 24, ст.885\n№ 1253-VII від 13.05.2014, ВВР, 2014, № 28, ст.935\n№ 222-VIII від 02.03.2015, ВВР, 2015, № 23, ст.158\n№ 552-VIII від 30.06.2015, ВВР, 2015, № 32, ст.318\n№ 901-VIII від 23.12.2015, ВВР, 2016, № 4, ст.44\n№ 1812-VIII від 17.01.2017, ВВР, 2018, № 7-8, ст.51\n№ 2581-VIII від 02.10.2018, ВВР, 2018, № 46, ст.371\n№ 54-IX від 11.09.2019, ВВР, 2019, № 40, ст.213\n№ 124-IX від 20.09.2019, ВВР, 2019, № 46, ст.295\n№ 440-IX від 14.01.2020, ВВР, 2020, № 28, ст.188\n№ 1534-IX від 03.06.2021\n№ 1712-IX від 07.09.2021, ВВР, 2021, № 47, ст.385\n№ 1887-IX від 17.11.2021\n№ 1909-IX від 18.11.2021, ВВР, 2023, №№ 12-13, ст.28\n№ 2081-IX від 17.02.2022, ВВР, 2023, № 16, ст.57\n№ 2173-IX від 01.04.2022\n№ 2310-IX від 19.06.2022\n№ 2438-IX від 19.07.2022 - щодо набрання чинності див. пункт 2\n№ 2956-IX від 24.02.2023, ВВР, 2023, № 61, ст.203\n№ 3778-IX від 05.06.2024\n№ 4017-IX від 10.10.2024}\n\n{У тексті Закону слова \"дорожній лист\" виключено згідно із Законом № 3565-VI від 05.07.2011}\n\n{У тексті Закону слова \"центральний орган виконавчої влади з питань автомобільного транспорту\" в усіх відмінках замінено словами \"центральний орган виконавчої влади, що забезпечує формування та реалізує державну політику у сфері транспорту\" у відповідному відмінку згідно із Законом № 4621-VI від 22.03.2012}\n\n\n\nЦей Закон визначає засади організації та діяльності автомобільного транспорту.\n\nРозділ I \nЗАГАЛЬНІ ПОЛОЖЕННЯ ОРГАНІЗАЦІЇ ТА ДІЯЛЬНОСТІ АВТОМОБІЛЬНОГО ТРАНСПОРТУ\n\nГлава 1 \nЗАГАЛЬНІ ЗАСАДИ ДІЯЛЬНОСТІ АВТОМОБІЛЬНОГО ТРАНСПОРТУ\n\nСтаття 1. Визначення основних термінів\n\nУ цьому Законі наведені терміни вживаються в такому значенні:\n\nавтоматизована система обліку оплати проїзду - програмно-технічний комплекс, призначений для здійснення обліку наданих транспортних послуг за допомогою електронного квитка;\n\n{Статтю 1 доповнено терміном згідно із Законом № 1812-VIII від 17.01.2017}\n\nавтомобільний транспорт - галузь транспорту, яка забезпечує задоволення потреб населення та суспільного виробництва у перевезеннях пасажирів та вантажів автомобільними транспортними засобами;\n\nавтомобіль - колісний транспортний засіб, який приводиться в рух джерелом енергії, має не менше чотирьох коліс, призначений для руху безрейковими дорогами і використовується для перевезення людей та (чи) вантажів, буксирування транспортних засобів, виконання спеціальних робіт;\n\nавтомобільний транспортний засіб - колісний транспортний засіб (автобус, вантажний та легковий автомобіль, причіп, напівпричіп), який використовується для перевезення пасажирів, вантажів або виконання спеціальних робочих функцій (далі - транспортний засіб);\n\nавтомобіль вантажний - автомобіль, який за своєю конструкцією та обладнанням призначений для перевезення вантажів;\n\nавтомобіль з водневим паливним елементом (коміркою) - автомобіль (автобус, автомобіль вантажний), оснащений виключно електричними тяговими двигунами (одним чи декількома), які працюють за рахунок енергії, отриманої з водню;\n\n{Статтю 1 доповнено терміном згідно із Законом № 2956-IX від 24.02.2023}\n\nавтомобіль легковий - автомобіль, який за своєю конструкцією та обладнанням призначений для перевезення пасажирів з кількістю місць для сидіння не більше ніж дев'ять з місцем водія включно;\n\nавтомобіль плагін-гібридний - колісний транспортний засіб, оснащений електричним тяговим двигуном та двигуном внутрішнього згоряння. Система акумулювання електричної енергії (акумуляторна батарея) автомобіля плагін-гібридного має технічні можливості заряджатися від зовнішнього джерела електричної енергії;\n\n{Статтю 1 доповнено терміном згідно із Законом № 2956-IX від 24.02.2023}\n\nавтобус - транспортний засіб, який за своєю конструкцією та обладнанням призначений для перевезення пасажирів з кількістю місць для сидіння більше ніж дев'ять з місцем водія включно;\n\nавтостанція - споруда або комплекс будівель, споруд, стоянок та під'їздів для прийняття, відправлення, управління рухом автобусів та обслуговування пасажирів;\n\nавтопавільйон - споруда на зупинці для короткочасного перебування пасажирів;\n\nавтобусний маршрут - шлях проходження автобуса між початковим та кінцевим пунктами з визначеними місцями на дорозі для посадки (висадки) пасажирів;\n\nавтобусний маршрут міський - автобусний маршрут, який не виходить за межі території населеного пункту;\n\nавтобусний маршрут приміський - автобусний маршрут, який з'єднує населені пункти і протяжність якого не перевищує 50 км;\n\nавтобусний маршрут міжміський - автобусний маршрут, який з'єднує населені пункти і протяжність якого перевищує 50 км;\n\nавтобусний маршрут міжнародний - автобусний маршрут, який перетинає державний кордон України;\n\nавтобусний маршрут загального користування - автобусний маршрут, на якому здійснюють регулярні пасажирські перевезення;\n\nавтобусний маршрут спеціальних перевезень - автобусний маршрут, на якому здійснюють регулярні спеціальні пасажирські перевезення;\n\nавтобусний маршрут нерегулярних перевезень - автобусний маршрут, на якому здійснюють нерегулярні пасажирські перевезення;\n\nавтомобільний перевізник - фізична або юридична особа, яка здійснює на комерційній основі чи за власний кошт перевезення пасажирів чи (та) вантажів транспортними засобами;\n\nавтомобільний самозайнятий перевізник - це фізична особа - суб'єкт господарювання, яка здійснює на комерційній основі чи за власний кошт перевезення пасажирів на таксі без застосування праці найманих водіїв;\n\n{Статтю 1 доповнено абзацом згідно із Законом № 586-VI від 24.09.2008}\n\nвантажні перевезення - перевезення вантажів вантажними автомобілями;\n\nвантажна автомобільна станція - комплекс будівель, споруд, призначених для виконання вантажних, господарських робіт з вантажами та надання транспортно-експедиційних послуг перевізникам;\n\nвантажний термінал (автопорт) - комплекс будівель, споруд, обладнаних навантажувальними засобами, призначених для виконання вантажних, господарських робіт з вантажами, технічного обслуговування автомобільних транспортних засобів, надання транспортно-експедиційних та інших послуг перевізникам;\n\nвантажовідправник - фізична особа, фізична особа - підприємець або юридична особа, яка надає перевізнику вантаж для перевезення та вносить відповідні відомості до товарно-транспортної накладної або іншого визначеного законодавством документа на вантаж;\n\n{Статтю 1 доповнено терміном згідно із Законом № 1534-IX від 03.06.2021}\n\nвантажоодержувач - фізична особа, фізична особа - підприємець або юридична особа, яка здійснює прийом вантажу та розвантаження транспортного засобу у порядку, встановленому законодавством;\n\n{Статтю 1 доповнено терміном згідно із Законом № 1534-IX від 03.06.2021}\n\nвеликоваговий транспортний засіб - транспортний засіб з вантажем або без вантажу, хоча б один з вагових параметрів якого перевищує встановлені на території України допустиму максимальну масу чи осьове навантаження;\n\nвеликогабаритний транспортний засіб - транспортний засіб з вантажем або без вантажу, хоча б один з габаритних параметрів якого перевищує встановлені на території України допустимі параметри;\n\nвідмова від габаритно-вагового контролю - будь-які дії або бездіяльність, у тому числі зафіксовані в автоматичному режимі, що призвели до ухилення від проходження габаритно-вагового контролю в зоні габаритно-вагового контролю;\n\n{Статтю 1 доповнено терміном згідно із Законом № 1534-IX від 03.06.2021}\n\nвнутрішні перевезення - перевезення пасажирів і вантажів між населеними пунктами, розташованими на території однієї держави;\n\nвнутрішні перевезення - перевезення пасажирів та/чи вантажів територією України без перетину державного кордону України;\n\n{Статтю 1 доповнено абзацом згідно із Законом № 5502-VI від 20.11.2012}\n\nводій - особа, яка керує транспортним засобом і має відповідне посвідчення встановленого зразка;\n\nгабаритно-ваговий контроль - контроль за проїздом великовагових та/або великогабаритних транспортних засобів, що включає перевірку на відповідність встановленим законодавством нормативам вагових або габаритних параметрів таких транспортних засобів, наявності дозволу на рух за визначеними маршрутами, а також дотримання визначених у дозволі умов та режиму руху транспортних засобів;\n\n{Статтю 1 доповнено терміном згідно із Законом № 1534-IX від 03.06.2021}\n\nграфік руху - відомості про час і послідовність виконання рейсу;\n\nДоговірні Сторони - держави, суб'єкти міжнародних правовідносин, що беруть участь у процесі міжнародних автомобільних перевезень, визначені законодавством;\n\nдозвіл на здійснення міжнародних перевезень автомобільним транспортом - документ, що видається уповноваженими органами Договірних Сторін міжнародним автомобільним перевізникам для в'їзду, транзитного проїзду через територію Договірних Сторін, а також здійснення інших видів перевезень, передбачених законодавством;\n\nдозвіл органів виконавчої влади та органів місцевого самоврядування - документ, який надає право на здійснення перевезень пасажирів на автобусному маршруті загального користування;\n\nдозвіл узгодження умов та режимів перевезень - додатковий дозвіл, що видається уповноваженими органами на проїзд великовагового та (або) великогабаритного транспортного засобу;\n\nдокументи на вантаж - документи, визначені відповідно до Митного кодексу України, законів України \"Про транспортно-експедиторську діяльність\", \"Про транзит вантажів\", інших актів законодавства, в тому числі міжнародних договорів України, згода на обов'язковість яких надана Верховною Радою України, які необхідні для здійснення перевезення вантажу автомобільним транспортом;\n\n{Статтю 1 доповнено терміном згідно із Законом № 4621-VI від 22.03.2012}\n\n{Абзац статті 1 виключено на підставі Закону № 3565-VI від 05.07.2011}\n\nдосвід роботи - строк діяльності суб'єкта господарювання - автомобільного перевізника, який обчислюється з початку провадження господарської діяльності з надання послуг з перевезення пасажирів чи/та вантажів відповідно до закону. У разі припинення автомобільного перевізника - юридичної особи шляхом реорганізації (злиття, приєднання, поділу, перетворення) досвід його роботи набуває новостворена юридична особа (новостворені юридичні особи). У разі створення юридичної особи, власником або одним з власників якої є автомобільний перевізник, який є фізичною особою - підприємцем, підприємницька діяльність якої припинена, досвід роботи цієї фізичної особи - підприємця набуває новостворена юридична особа (досвідом роботи такої новоствореної юридичної особи вважається досвід роботи того власника, який має найбільший строк діяльності з надання послуг з перевезення пасажирів чи/та вантажів);\n\n{Статтю 1 доповнено терміном згідно із Законом № 4621-VI від 22.03.2012}\n\nелектричний колісний транспортний засіб - дво- і більше колісний транспортний засіб, оснащений виключно електричними тяговими двигунами (одним чи декількома) та системою акумулювання електричної енергії (акумуляторною батареєю), яка має технічні можливості заряджатися від зовнішнього джерела електричної енергії;\n\n{Статтю 1 доповнено терміном згідно із Законом № 2956-IX від 24.02.2023}\n\nелектробус - автобус, оснащений виключно електричними тяговими двигунами (одним чи декількома) та системою акумулювання електричної енергії (акумуляторною батареєю);\n\n{Статтю 1 доповнено терміном згідно із Законом № 2956-IX від 24.02.2023}\n\nелектробус з подовженим запасом ходу - різновид електробуса з двигуном внутрішнього згоряння, який не з’єднаний з трансмісією, тобто не бере участі в пересуванні транспортного засобу та призначений лише для обертання електрогенератора, оснащений та приводиться в рух виключно електричними тяговими двигунами (одним чи декількома), системою акумулювання електричної енергії (акумуляторною батареєю), яка здатна заряджатися шляхом підключення до зовнішнього джерела електричної енергії;\n\n{Статтю 1 доповнено терміном згідно із Законом № 2956-IX від 24.02.2023}\n\nелектромобіль (електричний колісний транспортний засіб) - автомобіль, оснащений виключно електричними тяговими двигунами (одним чи декількома) та системою акумулювання електричної енергії (акумуляторною батареєю);\n\n{Статтю 1 доповнено терміном згідно із Законом № 2956-IX від 24.02.2023}\n\nелектромобіль вантажний - автомобіль вантажний, оснащений виключно електричними тяговими двигунами (одним чи декількома) та системою акумулювання електричної енергії (акумуляторною батареєю);\n\n{Статтю 1 доповнено терміном згідно із Законом № 2956-IX від 24.02.2023}\n\nелектромобіль легковий - автомобіль легковий, оснащений виключно електричними тяговими двигунами (одним чи декількома) та системою акумулювання електричної енергії (акумуляторною батареєю);\n\n{Статтю 1 доповнено терміном згідно із Законом № 2956-IX від 24.02.2023}\n\nелектронний квиток - електронний проїзний документ, інформація в якому зафіксована з дотриманням вимог, встановлених законодавством, у формі електронних даних, включаючи обов’язкові реквізити та відомості, який після реєстрації в автоматизованій системі обліку оплати проїзду надає право пасажиру на одержання транспортних послуг;\n\n{Статтю 1 доповнено терміном згідно із Законом № 1812-VIII від 17.01.2017; в редакції Закону № 3778-IX від 05.06.2024}\n\nзамовник транспортних послуг - юридична або фізична особа, яка замовляє транспортні послуги з перевезення пасажирів чи/та вантажів;\n\nзона габаритно-вагового контролю - облаштована відповідними дорожніми знаками ділянка автомобільної дороги, на якій розташовані автоматичні, стаціонарні або пересувні пункти габаритно-вагового контролю;\n\n{Статтю 1 доповнено терміном згідно із Законом № 1534-IX від 03.06.2021}\n\nзупинка - спеціально обладнаний пункт для очікування автобуса та посадки і висадки пасажирів;\n\nквиток - проїзний документ встановленої форми, що містить обов’язкові реквізити та відомості, який надає пасажиру право на одержання транспортних послуг;\n\n{Статтю 1 доповнено терміном згідно із Законом № 1812-VIII від 17.01.2017; в редакції Закону № 3778-IX від 05.06.2024}\n\nколісний транспортний засіб - транспортний засіб, призначений для руху безрейковими дорогами, який використовується для перевезення людей і (або) вантажів, а також перевезення і приводу під час руху чи на місці встановленого на ньому обладнання чи механізмів для виконання спеціальних робочих функцій, допущений до участі в дорожньому русі;\n\n{Абзац статті 1 виключено на підставі Закону № 222-VIII від 02.03.2015}\n\nлегкий персональний електричний транспортний засіб - колісний транспортний засіб, який оснащений та приводиться в рух виключно електричними тяговими двигунами (одним чи декількома) із потужністю у діапазоні до 1000 Вт, системою акумулювання електричної енергії (акумуляторною батареєю), яка здатна заряджатися шляхом підключення до зовнішнього джерела електричної енергії, з одним, двома, трьома або чотирма колесами, який має максимальну конструктивну швидкість у діапазоні до 25 кілометрів на годину;\n\n{Статтю 1 доповнено терміном згідно із Законом № 2956-IX від 24.02.2023}\n\nміжнародні перевезення пасажирів і вантажів - перевезення пасажирів і вантажів автомобільним транспортом з перетином державного кордону;\n\nміжнародні човникові (маятникові) перевезення - перевезення, що передбачають прямі та зворотні поїздки груп пасажирів з певного місця відправлення до певного місця призначення;\n\nнапівпричіп - причіп, вісь (осі) якого розміщено позаду центра мас транспортного засобу (за умови рівномірного завантаження) і який обладнано зчіпним пристроєм, що забезпечує передачу горизонтальних і вертикальних зусиль на інший транспортний засіб, що виконує функції тягача;\n\nнебезпечний вантаж - речовини, матеріали, вироби, відходи виробничої та іншої діяльності і тара з-під них, які внаслідок притаманних їм властивостей за наявності певних факторів можуть під час перевезення спричинити вибух, пожежу, пошкодження технічних засобів, пристроїв, споруд та інших об'єктів, заподіяти матеріальні збитки та шкоду довкіллю, а також призвести до загибелі, травмування, отруєння людей, тварин і які за міжнародними договорами, згода на обов'язковість яких надана Верховною Радою України, або за результатами випробувань, залежно від ступеня їх впливу на довкілля або людину, віднесено до одного з класів небезпечних речовин;\n\nнерегулярні пасажирські перевезення - перевезення пасажирів автобусом, замовленим юридичною або фізичною особою з укладанням письмового договору на кожну послугу, в якому визначають маршрут руху, дату та час перевезень, інші умови перевезень та форму оплати послуги, або перевезення за власний кошт;\n\nнизькошвидкісний легкий електричний транспортний засіб - колісний транспортний засіб, який оснащений та приводиться в рух виключно електричними тяговими двигунами (одним чи декількома), системою акумулювання електричної енергії (акумуляторною батареєю), яка здатна заряджатися шляхом підключення до зовнішнього джерела електричної енергії, із двома, трьома або чотирма колесами, який має максимальну конструктивну швидкість, що є меншою або дорівнює 50 кілометрів на годину та більшою за 10 кілометрів на годину, та споряджену масу не більше ніж 600 кілограмів;\n\n{Статтю 1 доповнено терміном згідно із Законом № 2956-IX від 24.02.2023}\n\nоборотний рейс - рух автобуса від початкової до кінцевої зупинки маршруту і у зворотному напрямку до початкової зупинки;\n\nпараметри комфортності автобуса - конструктивні параметри автобуса, які визначають для пасажира комфортність поїздки;\n\nпасажирські перевезення - перевезення пасажирів легковими автомобілями або автобусами;\n\nпаспорт маршруту - документ, що містить схему маршруту, розклад руху, таблицю вартості проїзду, графіки режимів праці та відпочинку водіїв тощо;\n\nпаспорт стоянки таксі - документ, який містить інформацію про засоби облаштування стоянки, інформаційне забезпечення пасажирів, власника стоянки, схеми руху та правила надання послуг;\n\nперевезення пасажирів у звичайному режимі руху - перевезення пасажирів автобусами на маршруті загального користування з дотриманням усіх зупинок, передбачених розкладом руху;\n\nперевезення пасажирів в експресному режимі руху - перевезення пасажирів автобусами на маршруті загального користування, на якому є звичайний режим руху, з дотриманням зупинок, кількість яких за розкладом руху не перевищує 25% кількості зупинок при звичайному режимі руху;\n\nперевезення пасажирів у режимі маршрутного таксі - перевезення пасажирів на міському чи приміському автобусному маршруті загального користування за розкладом руху, в якому визначається час відправлення автобусів з початкового та кінцевого пунктів маршруту з висадкою і посадкою пасажирів чи громадян на їхню вимогу на шляху прямування автобуса в місцях, де це не заборонено правилами дорожнього руху;\n\nперевезення пасажирів легковим автомобілем на замовлення - перевезення пасажирів легковим автомобілем загального призначення, замовленим юридичною або фізичною особою з укладанням письмового договору на кожну послугу чи на обумовлений термін обслуговування, у якому визначають умови обслуговування, вартість послуги, термін її виконання та інші положення за домовленістю сторін;\n\nпослуга з перевезення пасажирів чи вантажів - перевезення пасажирів чи вантажів транспортними засобами на договірних умовах із замовником послуги за плату;\n\nпричіп - транспортний засіб без власного джерела енергії, пристосований для буксирування автомобілем;\n\nрегулярні пасажирські перевезення - перевезення пасажирів на автобусному маршруті загального користування за умовами, визначеними паспортом маршруту, затвердженим в установленому порядку органами виконавчої влади та органами місцевого самоврядування або уповноваженими органами Договірних Сторін у разі міжнародних перевезень;\n\nрегулярні спеціальні пасажирські перевезення - перевезення певних категорій пасажирів (працівників підприємств, школярів, студентів, туристів, екскурсантів та інших) на автобусному маршруті за умовами, визначеними паспортом маршруту, затвердженим в установленому порядку замовником транспортних послуг або уповноваженими органами Договірних Сторін у разі міжнародних перевезень;\n\nреєстр товарно-транспортних накладних - спеціалізована електронна база даних, що містить інформацію про реєстрацію товарно-транспортних накладних в електронній та/або паперовій формі та використовується з метою здійснення державного контролю за перевезеннями вантажів транспортними засобами територією України. Держателем реєстру товарно-транспортних накладних є центральний орган виконавчої влади, що забезпечує формування та реалізує державну політику у сфері автомобільного транспорту, який забезпечує його ведення та функціонування;\n\n{Статтю 1 доповнено терміном згідно із Законом № 1534-IX від 03.06.2021}\n\nрейдова перевірка (перевірка на дорозі) - перевірка транспортних засобів автомобільних перевізників на всіх видах автомобільних доріг на маршруті руху в будь-який час з урахуванням інфраструктури (автовокзали, автостанції, автобусні зупинки, місця посадки та висадки пасажирів, стоянки таксі і транспортних засобів, місця навантаження та розвантаження вантажних автомобілів, зони габаритно-вагового контролю, інші об’єкти, що використовуються автомобільними перевізниками для забезпечення діяльності автомобільного транспорту) щодо дотримання автомобільними перевізниками вимог законодавства про автомобільний транспорт;\n\n{Статтю 1 доповнено абзацом згідно із Законом № 5502-VI від 20.11.2012; в редакції Закону № 1534-IX від 03.06.2021}\n\nрейс - рух транспортного засобу від початкового до кінцевого пункту маршруту;\n\nрозклад руху - сукупність графіків руху автобусів за маршрутом;\n\nсервісна книжка - документ установленого зразка для обліку проходження обов'язкового технічного контролю транспортних засобів автомобільних самозайнятих перевізників;\n\n{Статтю 1 доповнено абзацом згідно із Законом № 586-VI від 24.09.2008; із змінами, внесеними згідно із Законом № 3565-VI від 05.07.2011}\n\nстанція зарядки електромобілів (електрозарядна станція) - пристрій (пересувний або стаціонарний), призначений для заряджання систем акумулювання електричної енергії (акумуляторних батарей) електромобілів, електромобілів вантажних, електромобілів легкових, автомобілів плагін-гібридних, електробусів та інших електричних колісних транспортних засобів;\n\n{Статтю 1 доповнено терміном згідно із Законом № 2956-IX від 24.02.2023}\n\nстоянка таксі - місце для зупинки таксі та посадки пасажирів, визначене відповідними дорожніми знаками;\n\nтаксі - легковий автомобіль, обладнаний розпізнавальним ліхтарем оранжевого кольору, який встановлюється на даху автомобіля, діючим таксометром, сигнальним ліхтарем із зеленим та червоним світлом, розташованим у верхньому правому кутку лобового скла, і який має нанесені композиції з квадратів, розташованих у шаховому порядку на дверцятах автомобіля з лівого та правого боків, призначений для надання послуг з перевезення пасажирів та їхнього багажу в індивідуальному порядку;\n\nтаксометр - прилад, призначений для інформування пасажирів про вартість поїздки та реєстрації параметрів роботи автомобіля-таксі, визначених законодавством;\n\nтоварно-транспортна накладна - єдиний для всіх учасників транспортного процесу (крім фізичних осіб, які здійснюють перевезення вантажу за рахунок власних коштів та для власних потреб) документ, призначений для обліку товарно-матеріальних цінностей на шляху їх переміщення, розрахунків за перевезення вантажу та обліку виконаної роботи, що може використовуватися для списання товарно-матеріальних цінностей, оприбуткування, складського, оперативного та бухгалтерського обліку, який складається у паперовій та/або електронній формі та містить обов’язкові реквізити, передбачені цим Законом та правилами перевезень вантажів автомобільним транспортом;\n\n{Статтю 1 доповнено терміном згідно із Законом № 1534-IX від 03.06.2021}\n\nтранспортно-експедиторські послуги - послуги, пов'язані з підготовкою та відправленням вантажів, організацією та забезпеченням перевезень, контролем за проходженням і одержанням вантажів, проведенням взаєморозрахунків;\n\nтранспортний засіб загального призначення - транспортний засіб, не обладнаний спеціальним устаткуванням і призначений для перевезення пасажирів або вантажів (автобус, легковий автомобіль, вантажний автомобіль, причіп, напівпричіп з бортовою платформою відкритого або закритого типу);\n\nтранспортний засіб спеціалізованого призначення - транспортний засіб, який призначений для перевезення певних категорій пасажирів чи вантажів (автобус для перевезення дітей, осіб з інвалідністю, пасажирів певних професій, самоскид, цистерна, сідельний тягач, фургон, спеціалізований санітарний автомобіль екстреної медичної допомоги, автомобіль інкасації, ритуальний автомобіль тощо) та має спеціальне обладнання (таксі, броньований, обладнаний спеціальними світловими і звуковими сигнальними пристроями тощо);\n\n{Абзац статті 1 із змінами, внесеними згідно із Законами № 5081-VI від 05.07.2012, № 2581-VIII від 02.10.2018}\n\nтранспортний засіб спеціального призначення - транспортний засіб, призначений для виконання спеціальних робочих функцій (для аварійного ремонту, автокран, пожежний, автобетономішалка, вишка розвідувальна чи бурова на автомобілі, для транспортування сміття та інших відходів, технічна допомога, автомобіль прибиральний, автомобіль-майстерня, радіологічна майстерня, автомобіль для пересувних телевізійних і звукових станцій тощо);\n\nтреті країни - будь-які інші країни стосовно країни нерезидента та резидента;\n\n{Статтю 1 доповнено терміном згідно із Законом № 4621-VI від 22.03.2012}\n\nуповноважені органи Договірних Сторін - державні органи Договірних Сторін, визначені законодавством для виконання його положень у галузі міжнародних автомобільних перевезень.\n\nСтаття 2. Законодавство про автомобільний транспорт\n\nЗаконодавство про автомобільний транспорт складається із цього Закону, законів України \"Про транспорт\", \"Про дорожній рух\", чинних міжнародних договорів та інших нормативно-правових актів у сфері автомобільних перевезень.\n\nЗавданнями законодавства з питань перевезень пасажирів та вантажів автомобільним транспортом є:\n\nвизначення основних правових та організаційних основ державного регулювання у сфері перевезень пасажирів та вантажів автомобільним транспортом;\n\nустановлення вимог до перевізників, водіїв та транспортних засобів щодо забезпечення безпеки перевезень та екологічної безпеки;\n\nвизначення системи державного контролю, прав, обов'язків та відповідальності державних органів виконавчої влади та перевізників за порушення міжнародних договорів та законодавства України.\n\nВідносини щодо прийняття, набрання чинності, оскарження в адміністративному порядку, виконання, припинення дії адміністративних актів у сфері автомобільного транспорту регулюються Законом України \"Про адміністративну процедуру\" з урахуванням особливостей, визначених цим Законом.\n\n{Статтю 2 доповнено частиною згідно із Законом № 4017-IX від 10.10.2024}\n\nСтаття 3. Сфера дії цього Закону\n\nЦей Закон регулює відносини між автомобільними перевізниками, замовниками транспортних послуг, органами виконавчої влади та органами місцевого самоврядування, пасажирами, власниками транспортних засобів, а також їх відносини з юридичними та фізичними особами - суб'єктами підприємницької діяльності, які забезпечують діяльність автомобільного транспорту та безпеку перевезень.\n\nСтаття 4. Використання земель автомобільним транспортом\n\nАвтомобільний транспорт використовує землі транспорту та інші землі відповідно до земельного законодавства.\n\nГлава 2 \nДЕРЖАВНЕ РЕГУЛЮВАННЯ ТА КОНТРОЛЬ ДІЯЛЬНОСТІ АВТОМОБІЛЬНОГО ТРАНСПОРТУ\n\nСтаття 5. Завдання та функції державного регулювання та контролю діяльності автомобільного транспорту\n\nОсновним завданням державного регулювання та контролю у сфері автомобільного транспорту є створення умов безпечного, якісного й ефективного перевезення пасажирів та вантажів, надання додаткових транспортних послуг.\n\nДержавне регулювання та контроль у сфері автомобільного транспорту спрямовані на:\n\nзабезпечення балансу інтересів держави, органів місцевого самоврядування, користувачів транспортних послуг та підприємств, установ, організацій, інших юридичних та фізичних осіб - суб'єктів господарювання на автомобільному транспорті незалежно від форм власності;\n\nзабезпечення якісного та безпечного функціонування автомобільного транспорту;\n\nрозвиток та удосконалення нормативно-правової бази діяльності автомобільного транспорту;\n\n{Абзац четвертий частини другої статті 5 із змінами, внесеними згідно із Законом № 124-IX від 20.09.2019}\n\nвизначення загальних засад стратегічного розвитку, системи управління, реформування та регулювання автомобільного транспорту;\n\nвизначення пріоритетних напрямів розвитку та шляхів оптимізації діяльності автомобільного транспорту;\n\nзахист прав споживачів під час їх транспортного обслуговування;\n\nзахист національного ринку транспортних послуг та суб'єктів господарювання, що здійснюють свою діяльність у сфері автомобільного транспорту;\n\nстворення рівних умов для роботи всіх суб'єктів господарювання, що здійснюють свою діяльність у сфері автомобільного транспорту, обмеження монополізму та розвиток конкуренції;\n\nзабезпечення зайнятості населення, підготовки спеціалістів і робочих кадрів, охорони праці;\n\nраціональне використання енергетичних та матеріальних ресурсів;\n\nохорону довкілля від шкідливого впливу автомобільного транспорту, проведення науково-технічної роботи, досліджень та розвиток системи статистики.\n\nДержавне регулювання та контроль у сфері автомобільного транспорту реалізується шляхом проведення центральними та місцевими органами виконавчої влади, органами місцевого самоврядування економічної, тарифної, науково-технічної та соціальної політики, ліцензування та сертифікації на автомобільному транспорті, задоволення потреб автомобільного транспорту в паливно-енергетичних і матеріально-технічних ресурсах і транспортних засобах.\n\n{Частина третя статті 5 із змінами, внесеними згідно із Законами № 5502-VI від 20.11.2012, № 124-IX від 20.09.2019}\n\nСтаття 6. Система органів державного регулювання та контролю\n\nВерховна Рада України визначає основні напрями державної політики у сфері автомобільного транспорту, законодавчі основи її реалізації.\n\nЗагальне державне регулювання діяльності автомобільного транспорту здійснює Кабінет Міністрів України відповідно до своїх повноважень.\n\nЦентральний орган виконавчої влади, що забезпечує формування та реалізує державну політику у сфері автомобільного транспорту, забезпечує:\n\nформування та реалізацію державної політики у сфері автомобільного транспорту;\n\nнормативно-правове регулювання;\n\nвизначення пріоритетних напрямів розвитку автомобільного транспорту;\n\nзатвердження форми, обов’язкових реквізитів та відомостей, які повинні міститися у квитку та електронному квитку;\n\n{Частину третю доповнено абзацом п’ятим згідно із Законом № 3778-IX від 05.06.2024}\n\nзатвердження технічних вимог до автоматизованих систем обліку оплати проїзду, що мають забезпечувати інтероперабельність засобів реєстрації електронних квитків, які надають право на одержання транспортних послуг пільговим категоріям громадян.\n\n{Частину третю доповнено абзацом шостим згідно із Законом № 3778-IX від 05.06.2024}\n\nРеалізація державної політики у сфері автомобільного транспорту здійснюється через центральний орган виконавчої влади, що забезпечує реалізацію державної політики з питань безпеки на наземному транспорті, місцеві органи виконавчої влади та органи місцевого самоврядування.\n\nНормативно-правові акти центрального органу виконавчої влади, що забезпечує формування та реалізує державну політику у сфері транспорту, прийняті в межах його компетенції, обов’язкові до виконання на території України.\n\nЦентральний орган виконавчої влади, що забезпечує реалізацію державної політики з питань безпеки на наземному транспорті, забезпечує:\n\nреалізацію державної політики з питань безпеки на автомобільному транспорті загального користування;\n\nучасть у здійсненні сертифікації в установленому порядку;\n\n{Абзац третій частини шостої статті 6 із змінами, внесеними згідно із Законом № 124-IX від 20.09.2019}\n\nвнесення пропозицій щодо формування державної політики у сфері безпеки на автомобільному транспорті.\n\nЦентральний орган виконавчої влади, що забезпечує реалізацію державної політики з питань безпеки на наземному транспорті, здійснює:\n\nдержавний нагляд і контроль за дотриманням автомобільними перевізниками вимог законодавства, норм на автомобільному транспорті;\n\n{Абзац другий частини сьомої статті 6 із змінами, внесеними згідно із Законом № 124-IX від 20.09.2019}\n\nдержавний контроль за виконанням перевізниками вимог міжнародних договорів України з питань міжнародних автомобільних перевезень;\n\nпроведення в установленому порядку технічного розслідування катастроф, аварій, дорожньо-транспортних пригод на автомобільному транспорті;\n\nпогодження паспортів міжміських та приміських автобусних маршрутів регулярних спеціальних перевезень, що виходять за межі території області (міжобласних маршрутів);\n\nвнесення змін до розкладу руху міжобласних автобусних маршрутів;\n\nвидачу свідоцтва про відповідність транспортного засобу вимогам Угоди про міжнародні перевезення швидкопсувних харчових продуктів та про спеціальні транспортні засоби, які призначені для цих перевезень;\n\nвидачу свідоцтва про встановлення класу автобуса за параметрами комфортності та розміщення на своєму офіційному веб-сайті відповідної інформації;\n\nвидачу свідоцтва про атестацію автостанцій, ведення переліку атестованих автостанцій та розміщення зазначеного переліку на своєму офіційному веб-сайті;\n\nведення реєстру сертифікатів затвердження типу і виданих виробниками сертифікатів відповідності колісних транспортних засобів та обладнання;\n\nдиспетчерський контроль за роботою автомобільних перевізників, що здійснюють перевезення пасажирів на міжобласних маршрутах загального користування;\n\nгабаритно-ваговий контроль транспортних засобів у зонах габаритно-вагового контролю, вимоги до облаштування та технічного оснащення яких затверджуються центральним органом виконавчої влади, що забезпечує формування та реалізує державну політику у сфері автомобільного транспорту;\n\n{Абзац дванадцятий частини сьомої статті 6 в редакції Закону № 1534-IX від 03.06.2021}\n\nстягнення, у тому числі в судовому порядку, плати за проїзд автомобільними дорогами загального користування з транспортних засобів та інших самохідних машин і механізмів, вагові або габаритні параметри яких перевищують нормативні;\n\n{Частину сьому статті 6 доповнено новим абзацом згідно із Законом № 54-IX від 11.09.2019; в редакції Закону № 1534-IX від 03.06.2021}\n\nведення в порядку, передбаченому центральним органом виконавчої влади, що забезпечує формування та реалізує державну політику у сфері транспорту, переліку суб’єктів господарювання, що здійснюють установлення та технічне обслуговування контрольних пристроїв (тахографів) в автомобільних транспортних засобах, та розміщення на своєму офіційному веб-сайті відповідної інформації;\n\nконтроль за дотриманням умов перевезень, визначених дозволом на перевезення на міжобласних автобусних маршрутах;\n\nконтроль за здійсненням міжнародних перевезень пасажирів і вантажів автомобільним транспортом у пунктах видачі дозволів автомобільним перевізникам України;\n\nведення обліку та аналіз причин катастроф, аварій, дорожньо-транспортних пригод на автомобільному транспорті, а також пожеж на транспортних засобах;\n\nрозроблення заходів щодо запобігання виникненню катастроф, аварій, дорожньо-транспортних пригод на автомобільному транспорті та контроль за їх виконанням;\n\nінші повноваження, визначені законами та покладені на нього Президентом України.\n\nРада міністрів Автономної Республіки Крим та обласні державні адміністрації формують у приміському та міжміському сполученні мережу автобусних маршрутів загального користування, що не виходять за межі території Автономної Республіки Крим чи області, та здійснюють в межах своїх повноважень контроль за дотриманням законодавства у сфері автомобільного транспорту на відповідній території.\n\nОргани місцевого самоврядування формують мережу міських автобусних маршрутів загального користування і здійснюють у межах своїх повноважень контроль за дотриманням законодавства у сфері автомобільного транспорту на відповідній території, запроваджують автоматизовану систему обліку оплати проїзду та встановлюють порядок її функціонування, визначають особу, уповноважену здійснювати справляння плати за транспортні послуги в разі запровадження автоматизованої системи обліку оплати проїзду.\n\n{Частина дев’ята статті 6 із змінами, внесеними згідно із Законом № 1812-VIII від 17.01.2017; в редакції Закону № 3778-IX від 05.06.2024}\n\nНа території України центральний орган виконавчої влади, що забезпечує реалізацію державної політики з питань безпеки на наземному транспорті, у сфері міжнародних автомобільних перевезень здійснює:\n\nконтроль наявності, видачу дозвільних документів на виконання перевезень та контроль відповідності виду перевезення, що фактично виконується;\n\nконтроль за виконанням автомобільними перевізниками вимог міжнародних договорів України з питань міжнародних автомобільних перевезень;\n\nконтроль технічного, санітарного та екологічного стану транспортних засобів, що впливає на безпеку руху та екологічну ситуацію;\n\nконтроль за дотриманням перевізниками вимог Європейської угоди щодо роботи екіпажів транспортних засобів, які виконують міжнародні автомобільні перевезення;\n\nконтроль та нагляд за дотриманням вимог нормативно-правових актів щодо забезпечення безпеки на автомобільному транспорті та правил перевезення небезпечних вантажів;\n\nконтроль внесення перевізниками-нерезидентами платежів за проїзд автомобільними дорогами України;\n\nперевірку транспортно-експедиційної документації на здійснення перевезень пасажирів і вантажів автомобільним транспортом;\n\nгабаритно-ваговий контроль транспортних засобів у зонах габаритно-вагового контролю;\n\n{Абзац дев'ятий частини десятої статті 6 в редакції Закону № 1534-IX від 03.06.2021}\n\nстягнення, у тому числі в судовому порядку, плати за проїзд автомобільними дорогами загального користування з транспортних засобів та інших самохідних машин і механізмів, вагові або габаритні параметри яких перевищують нормативні;\n\n{Частину десяту статті 6 доповнено абзацом десятим згідно із Законом № 54-IX від 11.09.2019; в редакції Закону № 1534-IX від 03.06.2021}\n\nУ пунктах пропуску через державний кордон України та у разі здійснення міжнародних мультимодальних перевезень залізничним транспортом у мультимодальних терміналах, де відбувається розвантаження транспортного засобу для подальшого слідування власним ходом, центральний орган виконавчої влади, що реалізує державну митну політику, у сфері міжнародних автомобільних перевезень здійснює:\n\n{Абзац перший частини одинадцятої статті 6 в редакції Закону № 1887-IX від 17.11.2021; із змінами, внесеними згідно із Законом № 2173-IX від 01.04.2022}\n\nконтроль наявності дозвільних документів на виконання перевезень;\n\nгабаритно-ваговий контроль транспортних засобів;\n\nконтроль за дотриманням перевізниками правил перевезення небезпечних вантажів;\n\nконтроль внесення (нарахування) перевізниками-нерезидентами платежів за проїзд автомобільними дорогами України;\n\nконтроль сплати перевізниками штрафів чи виконання приписів органів контролю;\n\nведення обліку автомобільних транспортних засобів, що здійснюють міжнародні перевезення пасажирів і вантажів автомобільним транспортом.\n\n{Частина одинадцята статті 6 із змінами, внесеними згідно із Законами № 406-VII від 04.07.2013, № 440-IX від 14.01.2020}\n\nДержавному контролю підлягають усі транспортні засоби українських та іноземних перевізників, що здійснюють автомобільні перевезення пасажирів і вантажів на території України.\n\nЦентральний орган виконавчої влади, що реалізує державну митну політику, здійснює у пунктах пропуску через державний кордон України у мультимодальних терміналах, де відбувається розвантаження транспортного засобу для подальшого слідування власним ходом під час виконання міжнародних мультимодальних перевезень залізничним транспортом, документальний контроль за дотриманням автомобільними перевізниками законодавства України щодо міжнародних автомобільних перевезень.\n\n{Частина тринадцята статті 6 із змінами, внесеними згідно із Законами № 406-VII від 04.07.2013, № 440-IX від 14.01.2020; в редакції Закону № 1887-IX від 17.11.2021; із змінами, внесеними згідно із Законом № 2173-IX від 01.04.2022}\n\nДержавний контроль автомобільних перевізників на території України здійснюється шляхом проведення планових, позапланових і рейдових перевірок (перевірок на дорозі).\n\nПланові перевірки проводяться не частіше одного разу на рік. Орган державного контролю не пізніше ніж за 10 календарних днів до початку проведення планової перевірки письмово повідомляє про це автомобільного перевізника, якого буде перевіряти.\n\nПозапланові перевірки проводяться лише на підставі заяви (повідомлення в письмовій формі) про порушення автомобільним перевізником вимог законодавства про автомобільний транспорт уповноваженими особами органів, яким надано право здійснення державного контролю, з метою перевірки наведених фактів та виконання припису про порушення зазначеного законодавства.\n\nРейдові перевірки (перевірки на дорозі) дотримання вимог законодавства про автомобільний транспорт під час виконання перевезень пасажирів і вантажів автомобільним транспортом здійснюються шляхом зупинки транспортного засобу або без такої зупинки посадовими особами центрального органу виконавчої влади, що забезпечує реалізацію державної політики з питань безпеки на наземному транспорті, та його територіальних органів, які мають право зупиняти транспортний засіб у форменому одязі за допомогою сигнального диска (жезла) відповідно до порядку, затвердженого Кабінетом Міністрів України.\n\n{Частина сімнадцята статті 6 із змінами, внесеними згідно із Законом № 1534-IX від 03.06.2021}\n\nУ разі проведення позапланових і рейдових перевірок (перевірок на дорозі) автомобільний перевізник, що буде перевірятися, про час проведення перевірки не інформується.\n\n{Частина вісімнадцята статті 6 із змінами, внесеними згідно із Законом № 1534-IX від 03.06.2021}\n\nПід час проведення рейдової перевірки (перевірки на дорозі) посадові особи центрального органу виконавчої влади, що забезпечує реалізацію державної політики з питань безпеки на наземному транспорті, мають право:\n\nвикористовувати спеціалізовані автомобілі;\n\nвикористовувати спеціальне обладнання, призначене для перевірки дотримання водіями норм режиму праці та відпочинку;\n\nсупроводжувати транспортний засіб, що має ознаки порушення нормативів вагових або габаритних параметрів, до найближчого місця зважування (на відстань не більше 50 кілометрів) для здійснення габаритно-вагового контролю, а також забороняти подальший рух такого транспортного засобу у порядку, визначеному Кабінетом Міністрів України;\n\nздійснювати габаритно-ваговий контроль транспортних засобів;\n\nвикористовувати стаціонарні або пересувні пункти габаритно-вагового контролю;\n\nвикористовувати засоби фото- і відеофіксації процесу перевірки, у тому числі в автоматичному режимі;\n\nу разі виявлення порушень законодавства щодо габаритно-вагового контролю під час проведення рейдової перевірки (перевірки на дорозі) копіювати, сканувати документи, які пред’являють водії транспортних засобів під час проведення такої перевірки, та використовувати їх як доказ під час розгляду справ про порушення законодавства;\n\nздійснювати опитування водія чи пасажирів про обставини вчинення адміністративного правопорушення, свідками якого вони були або могли бути.\n\n{Статтю 6 доповнено частиною дев'ятнадцятою згідно із Законом № 1534-IX від 03.06.2021}\n\nАвтомобільні перевізники, їх уповноважені особи (водії), автомобільні самозайняті перевізники, суб’єкти господарювання, які надають автостанційні послуги, мають право фіксувати процес проведення планової, позапланової або рейдової перевірки (перевірки на дорозі) засобами фото- і відеотехніки, не перешкоджаючи проведенню таких перевірок.\n\n{Статтю 6 доповнено частиною двадцятою згідно із Законом № 1534-IX від 03.06.2021}\n\nПорядок проведення рейдових перевірок (перевірок на дорозі) та порядок здійснення габаритно-вагового контролю визначаються Кабінетом Міністрів України.\n\n{Статтю 6 доповнено частиною двадцять першою згідно із Законом № 1534-IX від 03.06.2021}\n\nЦентральний орган виконавчої влади, що забезпечує реалізацію державної політики з питань безпеки на наземному транспорті, для виконання покладених на нього завдань та функцій має право отримувати інформацію з державних електронних інформаційних ресурсів, у тому числі з реєстру товарно-транспортних накладних.\n\n{Статтю 6 доповнено частиною двадцять другою згідно із Законом № 1534-IX від 03.06.2021}\n\n{Стаття 6 із змінами, внесеними згідно із Законом № 2608-VI від 19.10.2010; в редакції Закону № 5502-VI від 20.11.2012}\n\nСтаття 7. Організація пасажирських перевезень органами виконавчої влади та органами місцевого самоврядування\n\nЗабезпечення організації пасажирських перевезень покладається:\n\nна міських, приміських і міжміських автобусних маршрутах загального користування, що не виходять за межі території однієї територіальної громади, - на виконавчий орган ради, що представляє інтереси відповідної територіальної громади;\n\nна міжміських і приміських автобусних маршрутах загального користування, що проходять територією двох або більше територіальних громад та не виходять за межі території Автономної Республіки Крим чи області, - на Раду міністрів Автономної Республіки Крим або обласні державні адміністрації;\n\nна міжміських і приміських автобусних маршрутах загального користування, що виходять за межі території області (міжобласні маршрути), і міжнародних автобусних маршрутах загального користування - на центральний орган виконавчої влади, що забезпечує формування та реалізує державну політику у сфері транспорту;\n\nна автобусному маршруті загального користування прямого сполучення місто Київ - міжнародний аеропорт \"Бориспіль\" - на Київську міську державну адміністрацію.\n\n{Стаття 7 із змінами, внесеними згідно із Законом № 4715-VI від 17.05.2012; в редакції Законів № 5502-VI від 20.11.2012, № 1712-IX від 07.09.2021}\n\nСтаття 8. Оцінка відповідності на автомобільному транспорті\n\n{Назва статті 8 із змінами, внесеними згідно із Законом № 124-IX від 20.09.2019}\n\n{Частину першу статті 8 виключено на підставі Закону № 124-IX від 20.09.2019}\n\nСертифікацію транспортних засобів, робіт, послуг на автомобільному транспорті здійснюють з метою:\n\nзапобігання використанню транспортних засобів, надання робіт, послуг, небезпечних для життя, здоров'я людей та довкілля;\n\nсприяння споживачам у свідомому виборі транспортних засобів, робіт, послуг;\n\nстворення умов для участі суб'єктів господарювання в міжнародному економічному, науково-технічному співробітництві.\n\nСтаття 9. Особливості ліцензування на автомобільному транспорті\n\nЛіцензування на автомобільному транспорті спрямоване на визначення початкових і поточних умов надання послуг з перевезень пасажирів і небезпечних вантажів, а також найважливіших параметрів обслуговування споживачів.\n\n{Частина перша статті 9 із змінами, внесеними згідно із Законом № 2608-VI від 19.10.2010}\n\nЗавданням ліцензування на автомобільному транспорті є:\n\nсприяння становленню сучасного ринку послуг, розвитку автомобільного транспорту та стимулювання впровадження нових видів послуг;\n\nпідвищення ефективності використання транспортних засобів;\n\nстворення конкурентного середовища;\n\nзахист прав споживачів та ринку послуг від небезпечних перевезень;\n\nзабезпечення соціальних стандартів транспортного обслуговування;\n\nзабезпечення використання сертифікованих і дозволених для використання транспортних засобів;\n\nзабезпечення доступності послуг та підвищення якості транспортного обслуговування.\n\n{Абзац дев'ятий частини другої статті 9 виключено на підставі Закону № 222-VIII від 02.03.2015}\n\n{Частину третю статті 9 виключено на підставі Закону № 222-VIII від 02.03.2015}\n\nЛіцензія видається на господарську діяльність з надання послуг з перевезення пасажирів і небезпечних вантажів на такі види робіт:\n\n{Абзац перший частини четвертої статті 9 із змінами, внесеними згідно із Законом № 2608-VI від 19.10.2010}\n\nнадання послуг з внутрішніх перевезень пасажирів автобусами;\n\nнадання послуг з внутрішніх перевезень пасажирів на таксі;\n\nнадання послуг з внутрішніх перевезень пасажирів легковими автомобілями на замовлення;\n\nнадання послуг з внутрішніх перевезень небезпечних вантажів вантажними автомобілями, причепами та напівпричепами;\n\n{Абзац п'ятий частини четвертої статті 9 із змінами, внесеними згідно із Законом № 2608-VI від 19.10.2010}\n\nнадання послуг з міжнародних перевезень пасажирів автобусами;\n\nнадання послуг з міжнародних перевезень пасажирів на таксі;\n\nнадання послуг з міжнародних перевезень пасажирів легковими автомобілями на замовлення;\n\nнадання послуг з міжнародних перевезень небезпечних вантажів вантажними автомобілями, причепами та напівпричепами.\n\n{Абзац дев'ятий частини четвертої статті 9 із змінами, внесеними згідно із Законом № 2608-VI від 19.10.2010}\n\n{Частину п'яту статті 9 виключено на підставі Закону № 222-VIII від 02.03.2015}\n\nЛіцензія на надання послуг з міжнародних перевезень пасажирів чи небезпечних вантажів надає право автомобільному перевізнику надавати послуги з внутрішніх перевезень пасажирів чи вантажів.\n\n{Частина шоста статті 9 із змінами, внесеними згідно із Законом № 2608-VI від 19.10.2010}\n\n{Частину сьому статті 9 виключено на підставі Закону № 222-VIII від 02.03.2015}\n\n{Частину восьму статті 9 виключено на підставі Закону № 222-VIII від 02.03.2015}\n\nЛіцензування на автомобільному транспорті здійснюється з урахуванням вимог Закону України \"Про адміністративну процедуру\" та особливостей, визначених цим Законом.\n\n{Статтю 9 доповнено частиною згідно із Законом № 4017-IX від 10.10.2024}\n\nСтаття 10. Тарифна політика на автомобільному транспорті\n\nТарифна політика на автомобільному транспорті має задовольняти підприємницький інтерес, забезпечувати розвиток автомобільного транспорту, стимулювати впровадження новітніх технологій перевезень, застосування сучасних типів транспортних засобів, а також сприяти вирішенню таких завдань:\n\nзбільшення можливостей суб'єктів господарювання щодо забезпечення потреб споживачів у послугах, залучення інвестицій у розвиток автомобільного транспорту та досягнення сталих економічних умов роботи;\n\nстимулювання конкуренції та появи нових суб'єктів господарювання, які належать до автомобільного транспорту;\n\nзабезпечення балансу між платоспроможним попитом на послуги та обсягом витрат на їх надання;\n\nзабезпечення стабільності, прозорості та прогнозованості тарифів.\n\nРеалізація єдиної тарифної політики передбачає затверджену центральним органом виконавчої влади, що забезпечує формування та реалізує державну політику у сфері транспорту, методику розрахунку тарифів за видами перевезень.\n\nСтаття 11. Надання соціально значущих послуг автомобільного транспорту\n\nНадання соціально значущих послуг автомобільного транспорту здійснюється відповідно до законодавства з питань поставки продукції для державних потреб.\n\nСоціально значущими послугами автомобільного транспорту є послуги з перевезення пасажирів автобусними маршрутами загального користування за визначеними уповноваженими органами тарифами та на пільгових умовах відповідно до законодавства.\n\nСтаття 12. Страхування на автомобільному транспорті\n\nСуб’єкти господарювання (перевізники), що здійснюють перевезення пасажирів та/або вантажів, зобов’язані укласти договір страхування відповідальності за шкоду, заподіяну життю та здоров’ю пасажирів під час користування автомобільним транспортом, та за шкоду, заподіяну вантажу, багажу при перевезенні, за класом страхування 10, визначеним статтею 4 Закону України \"Про страхування\".\n\nЖиття, здоров’я та працездатність працівників, які здійснюють експлуатацію транспортних засобів, підлягають страхуванню за рахунок коштів підприємства за класом страхування 1, визначеним статтею 4 Закону України \"Про страхування\".\n\nПорядок та умови такого страхування можуть визначатися центральним органом виконавчої влади, що забезпечує формування та реалізує державну політику у сфері автомобільного транспорту, за погодженням з Національним банком України.\n\n{Стаття 12 в редакції Закону № 1909-IX від 18.11.2021}\n\nСтаття 13. Забезпечення діяльності автомобільного транспорту\n\nОрганізаційне, науково-технічне та методичне забезпечення, державне регулювання та контроль на автомобільному транспорті фінансуються за рахунок коштів Державного бюджету України та з інших джерел, не заборонених законодавством України.\n\nСтаття 13-1. Надання інформації з реєстру\n\nІнформація з реєстру товарно-транспортних накладних безоплатно надається центральному органу виконавчої влади, що реалізує державну політику у сфері статистики, з метою використання у статистичних цілях.\n\n{Главу 2 розділу I доповнено статтею 13-1 згідно із Законом № 2438-IX від 19.07.2022 - щодо набрання чинності див. пункт 2}\n\nГлава 3 \nРОЗВИТОК АВТОМОБІЛЬНОГО ТРАНСПОРТУ\n\nСтаття 14. Засади розвитку автомобільного транспорту\n\nРозвиток автомобільного транспорту за погодженням з іншими центральними органами виконавчої влади відбувається відповідно до програми розвитку і вдосконалення транспорту, яку готує центральний орган виконавчої влади, що забезпечує формування та реалізує державну політику у сфері транспорту, і затверджує Кабінет Міністрів України.\n\nВідповідно до програм розвитку та вдосконалення транспорту Верховна Рада Автономної Республіки Крим, обласні та Київська і Севастопольська міські ради затверджують регіональні програми розвитку автомобільного транспорту, які визначають розвиток мережі автобусних маршрутів загального користування на відповідній території та її інфраструктури, оновлення та поповнення парку автобусів, будівництво автомобільних доріг, перелік сільських населених пунктів, що будуть забезпечені автобусним сполученням з районними центрами, кошти на покриття збитків автомобільних перевізників, які обслуговують збиткові маршрути загального користування, а також заходи з безпеки перевезень.\n\nСільські, селищні, міські ради розробляють і затверджують програми розвитку та вдосконалення автомобільного транспорту на відповідній території або надають пропозиції щодо визначення цих програм в інших регіональних програмах з питань розвитку автомобільного транспорту.\n\nФормування, затвердження та ведення реєстру міжнародних та міжміських і приміських автобусних маршрутів загального користування здійснюються у порядку, встановленому центральним органом виконавчої влади, що забезпечує формування та реалізує державну політику у сфері транспорту.\n\n{Частина четверта статті 14 в редакції Закону № 5502-VI від 20.11.2012}\n\nФормування та ведення реєстру міжміських і приміських автобусних маршрутів загального користування, які не виходять за межі території області (внутрішньообласних маршрутів), покладається на Верховну Раду Автономної Республіки Крим чи обласні держадміністрації, які затверджують мережу і паспорти міжміських та приміських автобусних маршрутів, які не виходять за межі території області (внутрішньообласних маршрутів).\n\nФормування та ведення реєстру міських автобусних маршрутів загального користування покладається на виконавчий орган сільської, селищної, міської ради відповідного населеного пункту, який затверджує мережу і паспорти міських автобусних маршрутів.\n\n{Частину сьому статті 14 виключено на підставі Закону № 5502-VI від 20.11.2012}\n\nФормування та ведення реєстру стоянок таксі покладається на виконавчий орган сільської, селищної, міської ради відповідного населеного пункту, який затверджує мережу і паспорти міських стоянок.\n\nСтаття 15. Підтримка розвитку автомобільного транспорту та інвестиційна політика\n\nРозвиток автомобільного транспорту забезпечується підтримкою органів державної влади шляхом створення умов для:\n\nнадання соціально значущих послуг такого транспорту;\n\nпридбання транспортних засобів та засобів їх технічного обслуговування і ремонту;\n\nстимулювання розвитку ринку відповідних послуг.\n\nІнвестиційну політику на автомобільному транспорті, спрямовану на виконання положень загальнодержавних програм розвитку автомобільного транспорту, реалізують органи виконавчої влади на конкурсних засадах у порядку, визначеному Кабінетом Міністрів України.\n\nІнвестиційні проекти на автомобільному транспорті реалізують суб'єкти господарювання шляхом використання своїх внутрішніх ресурсів, зовнішніх інвестиційних ресурсів, а також позичкових та залучених коштів.\n\nГлава 4 \nПЕРСОНАЛ АВТОМОБІЛЬНОГО ТРАНСПОРТУ\n\nСтаття 16. Статус персоналу автомобільного транспорту\n\nДо персоналу автомобільного транспорту належать працівники, які безпосередньо надають послуги з перевезення пасажирів чи вантажів, виконують роботи з ремонту та технічного обслуговування транспортних засобів, надають допоміжні послуги, пов'язані з перевезеннями.\n\nТрудові відносини персоналу автомобільного транспорту регулюються трудовим законодавством, у тому числі положенням про дисципліну та правилами внутрішнього трудового розпорядку.\n\nСтаття 17. Вимоги до персоналу автомобільного транспорту\n\nПерсонал автомобільного транспорту повинен відповідати визначеним законодавством вимогам, зокрема:\n\nмати необхідний рівень професійної кваліфікації;\n\nзабезпечувати якісне та безпечне надання послуг автомобільного транспорту з перевезення пасажирів чи вантажів;\n\nввічливо та уважно реагувати на звернення і скарги споживачів послуг автомобільного транспорту.\n\nПідготовку, перепідготовку, атестацію та підвищення кваліфікації водіїв транспортних засобів здійснюють у порядку, визначеному Кабінетом Міністрів України за поданням центрального органу виконавчої влади, що забезпечує формування та реалізує державну політику у сфері транспорту, та Міністерства внутрішніх справ України.\n\nСтаття 18. Особливості організації праці та контролю за роботою водіїв транспортних засобів\n\nЗ метою організації безпечної праці та ефективного контролю за роботою водіїв транспортних засобів автомобільні перевізники зобов'язані:\n\nорганізовувати роботу водіїв транспортних засобів, режими їх праці та відпочинку відповідно до вимог законодавства України;\n\nздійснювати заходи, спрямовані на забезпечення безпеки дорожнього руху;\n\nзабезпечувати виконання вимог законодавства з питань охорони праці;\n\nздійснювати організацію та контроль за своєчасним проходженням водіями медичного огляду, забезпечувати їх санітарно-побутовими приміщеннями й обладнанням.\n\n{Абзац п'ятий частини першої статті 18 в редакції Закону № 586-VI від 24.09.2008}\n\nКонтроль за роботою водіїв транспортних засобів має забезпечувати належне виконання покладених на них обов'язків і включає організацію перевірок режимів їх праці та відпочинку, а також виконання водіями транспортних засобів вимог цього Закону та законодавства про працю.\n\nПоложення щодо режимів праці та відпочинку водіїв транспортних засобів визначається законодавством.\n\nГлава 5 \nТРАНСПОРТНІ ЗАСОБИ\n\nСтаття 19. Класифікація та реєстрація транспортних засобів\n\nТранспортні засоби за своїм призначенням поділяються на:\n\nтранспортні засоби загального призначення;\n\nтранспортні засоби спеціалізованого призначення;\n\nтранспортні засоби спеціального призначення.\n\nПри державній реєстрації автобусів у реєстраційних документах роблять відмітку щодо їх належності до транспортного засобу загального призначення чи до транспортного засобу спеціалізованого призначення.\n\nПри державній реєстрації вантажних автомобілів у реєстраційних документах роблять відмітку щодо їх призначення згідно з документами виробника (вантажний автомобіль, причіп, напівпричіп з бортовою платформою відкритого або закритого типу, самоскид, цистерна, сідельний тягач, фургон, для аварійного ремонту, автокран, пожежний, автомобіль-мішалка, вишка розвідувальна чи бурова на автомобілі, для транспортування сміття та інших відходів, технічна допомога, автомобіль прибиральний, автомобіль-майстерня, радіологічна майстерня, автомобіль для пересувних телевізійних і звукових станцій тощо).\n\nПри державній реєстрації легкових автомобілів у реєстраційних документах роблять відмітку щодо їх призначення згідно з документами виробника (легковий, таксі, спеціалізований санітарний автомобіль екстреної медичної допомоги, автомобіль інкасації, броньований, обладнаний спеціальними світловими і звуковими сигнальними пристроями тощо).\n\n{Частина четверта статті 19 із змінами, внесеними згідно із Законом № 5081-VI від 05.07.2012}\n\nЗареєстровані легкові автомобілі, які обладнуються устаткуванням для роботи як таксі і використовуються згідно з відомостями, поданими ліцензіатом органу ліцензування господарської діяльності з надання послуг з перевезення пасажирів автомобільним транспортом, при провадженні такого виду господарської діяльності, державній перереєстрації не підлягають.\n\n{Частина п'ята статті 19 із змінами, внесеними згідно із Законом № 222-VIII від 02.03.2015}\n\nПорядок державної реєстрації транспортних засобів визначає Кабінет Міністрів України.\n\nСтаття 20. Вимоги до транспортних засобів і частин до них\n\nКонструкція та технічний стан транспортних засобів, а також їх частини мають відповідати вимогам, порядок визначення яких установлює Кабінет Міністрів України, та забезпечувати:\n\nбезпеку людей, які користуються транспортними засобами чи беруть участь у дорожньому русі;\n\nвідповідність нормам стосовно викидів забруднювальних речовин, парникових газів, електромагнітних завад, рівню шуму та інших чинників негативного впливу на людину та довкілля;\n\nзапобігання пошкодженню транспортними засобами доріг та їх облаштування;\n\nефективне використання енергетичних ресурсів, частин і експлуатаційних матеріалів;\n\nзахист від незаконного використання транспортних засобів та запобігання пошкодженню вантажів;\n\nзбереження властивостей безпеки від моменту виготовлення транспортного засобу до його утилізації;\n\nвідповідність іншим вимогам законодавства.\n\nТранспортні засоби та частини до них повинні відповідати вимогам нормативно-правових актів і конструкторської документації та мати маркування для їх ідентифікації.\n\n{Частина друга статті 20 із змінами, внесеними згідно із Законом № 124-IX від 20.09.2019}\n\nТехнічні вимоги до обладнання, що встановлюється на таксі, визначає центральний орган виконавчої влади, що забезпечує формування та реалізує державну політику у сфері транспорту.\n\nДо перевезень пасажирів автобусами у нічний час (з двадцять другої до шостої години), крім тих, що використовуються на маршрутах загального користування в режимі регулярних пасажирських перевезень, допускаються автобуси, обладнані контрольними приладами (тахографами) реєстрації режимів праці та відпочинку водіїв.\n\n{Статтю 20 доповнено новою частиною згідно із Законом № 4950-VI від 07.06.2012}\n\nДо міжнародних перевезень пасажирів та вантажів допускаються транспортні засоби, на які є документи, що підтверджують їх відповідність вимогам щодо безпеки руху та екологічної безпеки країн, на територію яких передбачено в'їзд, ліцензія на перевезення пасажирів, небезпечних вантажів та/або небезпечних відходів (тільки для транспортних засобів перевізників-резидентів), а також національні реєстраційні документи, документи стосовно страхування, номерні та розпізнавальні знаки.\n\n{Частина статті 20 в редакції Закону № 4621-VI від 22.03.2012; із змінами, внесеними згідно із Законом № 222-VIII від 02.03.2015}\n\nПричепи та напівпричепи, які використовуються для міжнародних перевезень вантажів, можуть мати реєстраційні документи, номерні та розпізнавальні знаки іншої держави, у якій вони зареєстровані.\n\nКонструкція та технічний стан транспортних засобів, які використовуються при виконанні міжнародних перевезень, мають відповідати вимогам законодавства України та іноземної держави, дозвіл на проїзд територією якої одержав власник транспортного засобу.\n\nУ транспортному засобі, призначеному для міжнародних перевезень небезпечних вантажів, крім документів, що підтверджують їх відповідність вимогам, визначеним цією статтею, мають бути документи про допущення до перевезень таких вантажів, які видаються в порядку, встановленому уповноваженим органом.\n\nУ транспортному засобі, призначеному для міжнародних перевезень швидкопсувних вантажів, крім документів, що підтверджують їх відповідність вимогам, визначеним цією статтею, мають бути документи про допущення до перевезень таких вантажів, які видаються в порядку, встановленому уповноваженим органом.\n\nНа території України повинні виконуватися вимоги встановлення та використання на транспортних засобах, які призначаються для міжнародних перевезень, контрольних приладів (тахографів) реєстрації режимів праці та відпочинку водіїв, передбачені законодавством країн, на території яких виконуються перевезення.\n\nСтаття 21. Зберігання транспортних засобів\n\nВласники (користувачі) автобусів, що використовуються для перевезення пасажирів на комерційній основі, повинні забезпечувати їх зберігання у спеціально пристосованих для цього приміщеннях, гаражах, на майданчиках, стоянках, забезпечених засобами охорони.\n\nВласникам (користувачам) транспортних засобів забороняється зберігання їх у житлових зонах поза спеціально відведеними для цього майданчиками.\n\nОргани місцевого самоврядування в межах своїх повноважень за погодженням з відповідним підрозділом Національної поліції приймають рішення про організацію місць зберігання транспортних засобів на відповідній території (з урахуванням забезпечення їх станціями зарядки електромобілів) та здійснюють контроль за діяльністю таких місць зберігання транспортних засобів відповідно до законодавства.\n\n{Частина третя статті 21 із змінами, внесеними згідно із Законами № 586-VI від 24.09.2008, № 5459-VI від 16.10.2012, № 901-VIII від 23.12.2015; в редакції Закону № 2956-IX від 24.02.2023}\n\nСтаття 22. Вимоги до технічного обслуговування і ремонту транспортних засобів\n\nТехнічне обслуговування і ремонт транспортних засобів та їх складових виконують з метою підтримання їх у належному стані та забезпечення встановлених виробником технічних характеристик під час використання, зберігання або утримання протягом періоду експлуатації.\n\nВиконавцями технічного обслуговування і ремонту транспортних засобів є суб'єкти господарювання, які відповідають таким вимогам:\n\nмають власні або орендовані засоби технічного обслуговування і ремонту, що відповідають установленим законодавством вимогам;\n\nроботи з технічного обслуговування і ремонту здійснює персонал необхідного рівня професійної кваліфікації відповідно до видів цих робіт;\n\nмають виробничі споруди, засоби технічного обслуговування і ремонту, що відповідають встановленим законодавством вимогам.\n\nВимоги до виконавця технічного обслуговування і ремонту транспортних засобів та надаваних ним послуг (виконуваних робіт) встановлюються технічним регламентом з підтвердження відповідності, затвердженим у встановленому законодавством порядку.\n\nТехнічне регулювання у сфері технічного обслуговування та ремонту транспортних засобів здійснює центральний орган виконавчої влади, що забезпечує формування та реалізує державну політику у сфері транспорту.\n\nТехнологічні норми проектування виробничих споруд і підприємств автомобільного транспорту затверджує центральний орган виконавчої влади, що забезпечує формування та реалізує державну політику у сфері транспорту.\n\nПоложення про технічне обслуговування і ремонт транспортних засобів та правила надання послуг з їх технічного обслуговування і ремонту затверджує центральний орган виконавчої влади, що забезпечує формування та реалізує державну політику у сфері транспорту.\n\nПравила експлуатації колісних транспортних засобів, їх складових частин (пневматичних шин, акумуляторних батарей, систем живлення двигунів газовим паливом, установлених під час технічної експлуатації, тощо) затверджує центральний орган виконавчої влади, що забезпечує формування та реалізує державну політику у сфері транспорту.\n\n{Статтю 22 доповнено частиною сьомою згідно із Законом № 5502-VI від 20.11.2012}\n\nСтаття 23. Контроль технічного стану транспортних засобів\n\nКонтроль технічного стану транспортних засобів включає:\n\nобов'язковий технічний контроль транспортних засобів;\n\nперевірку технічного стану транспортних засобів автомобільними перевізниками.\n\nПеревірку технічного стану транспортних засобів під час обов'язкового технічного контролю транспортних засобів здійснюють суб'єкти господарювання, визначені відповідно до Закону України \"Про дорожній рух\" в порядку, який встановлює Кабінет Міністрів України.\n\n{Частина друга статті 23 в редакції Закону № 3565-VI від 05.07.2011}\n\nУ період між обов'язковими технічними контролями відповідність технічного стану транспортних засобів вимогам законодавства забезпечує перевізник.\n\n{Частину четверту статті 23 виключено на підставі Закону № 3565-VI від 05.07.2011}\n\nПорядок проведення обов'язкового технічного контролю транспортних засобів визначає Кабінет Міністрів України.\n\nПеревірка технічного стану транспортних засобів автомобільними перевізниками здійснюється в порядку, який визначає центральний орган виконавчої влади, що забезпечує формування та реалізує державну політику у сфері транспорту.\n\n{Текст статті 23 із змінами, внесеними згідно із Законом № 3565-VI від 05.07.2011}\n\nСтаття 24. Вимоги до автомобільного палива, мастильних матеріалів та до їх реалізації\n\nАвтомобільне паливо та мастильні матеріали мають відповідати встановленим законодавством вимогам та технічним вимогам виробників транспортних засобів. Реалізацію автомобільного палива та мастильних матеріалів споживачу здійснюють за умови їх відповідності на місці реалізації встановленим вимогам, що підтверджує сертифікат відповідності. Реалізацію здійснюють лише у відведених для цього в установленому порядку місцях.\n\nВідносини між продавцем і покупцем автомобільного палива та мастильних матеріалів визначає законодавство.\n\nСтаття 25. Особливості договору про технічне обслуговування і ремонт транспортного засобу\n\nДоговір про технічне обслуговування і ремонт транспортного засобу укладають відповідно до вимог цивільного законодавства між замовником і виконавцем (договір, наряд-замовлення, накладна, квитанція тощо).\n\nІстотними умовами договору про технічне обслуговування і ремонт транспортного засобу є:\n\nнайменування та місце розташування сторін за цим договором;\n\nперелік робіт з технічного обслуговування чи ремонту та термін їх виконання;\n\nвартість робіт та порядок розрахунків;\n\nперелік складових частин (матеріалів), використаних виконавцем, а також наданих замовником виконавцю для виконання робіт із технічного обслуговування або ремонту транспортного засобу;\n\nперелік документів, який надається замовнику для підтвердження виконання технічного обслуговування чи ремонту, та гарантійні зобов'язання виконавця щодо проведених робіт.\n\nВиконавець за договором про технічне обслуговування і ремонт транспортного засобу під час його укладання чи виконання не може нав'язувати замовнику за цим договором додаткові оплачувані послуги.\n\nСтаття 26. Обов'язки та відповідальність виконавця за договором про технічне обслуговування і ремонт транспортних засобів\n\nВиконавець за договором про технічне обслуговування і ремонт транспортних засобів зобов'язаний:\n\nнадавати можливість замовнику (уповноваженій ним особі) особисто візуально контролювати виконання робіт за договором за умов додержання вимог безпеки з охорони праці, передбачених законодавством;\n\nбезплатно усувати недоліки, виявлені під час приймання виконаної згідно з договором роботи;\n\nбезплатно виконувати роботу чи відшкодовувати замовнику витрати, пов'язані з усуненням недоліків, спричинених неналежним виконанням договору;\n\nгарантувати відповідність технічного стану транспортного засобу встановленим вимогам у межах проведеного ним технічного обслуговування і ремонту цього транспортного засобу;\n\nпідтверджувати документально види та обсяги виконаних робіт та надавати замовнику відповідні документи із зазначенням дати виконання;\n\nвиконувати гарантійні зобов'язання, надані ним замовнику.\n\nВиконавець за договором про надання послуг з технічного обслуговування і ремонту транспортного засобу несе відповідальність за невиконання або неналежне виконання цього договору згідно з цим договором, якщо інше не передбачено законом.\n\nСтаття 27. Права замовника за договором про технічне обслуговування і ремонт транспортного засобу\n\nЗамовник за договором про технічне обслуговування і ремонт транспортного засобу має право:\n\nодержувати достовірну інформацію про предмет договору та його виконавця;\n\nособисто (або доручити уповноваженій ним особі) візуально контролювати виконання робіт за договором за умов додержання вимог безпеки з охорони праці, передбачених законодавством;\n\nна відшкодування збитків, завданих у результаті невиконання або неналежного виконання виконавцем договору, а також на безплатне усунення ним недоліків у період гарантійного терміну;\n\nотримувати від виконавця документальне підтвердження виду та обсягу виконаного технічного обслуговування чи ремонту транспортного засобу.\n\nСтаття 28. Вимоги до автостанцій та зупинок таксі\n\nНа автостанціях забезпечується:\n\nприйом та відправлення автобусів і пасажирів;\n\nорганізація продажу квитків населенню;\n\nдиспетчерське управління і регулювання руху автобусів;\n\nконтроль екіпіровки та санітарного стану автобусів, дорожньої документації водіїв та дотримання визначеного режиму роботи підприємств, установ і організацій, розташованих на їх території;\n\nорганізація побутового обслуговування пасажирів і водіїв.\n\nУ разі скорочення обсягів пасажирських перевезень задіяні для цього приміщення автостанцій тимчасово, до відновлення зазначених обсягів перевезень, відповідно до законодавства можуть використовуватися для надання пасажирам додаткових послуг.\n\nПерепрофілювання автостанцій може здійснюватися їх власниками лише при закритті усіх автобусних маршрутів загального користування, що пролягають через них, та за згодою органу місцевого самоврядування населеного пункту.\n\nРозміщення зупинок та стоянок таксі повинно забезпечувати:\n\nзручний і безпечний прохід до них;\n\nпропускну здатність дороги;\n\nвідсутність перешкод для інших учасників дорожнього руху;\n\nзручну пересадку на інші види транспорту;\n\nбезпеку дорожнього руху.\n\nРозміщення майданчиків для розвороту і відстою автобусів у початкових і кінцевих пунктах маршрутів повинно відповідати вимогам безпеки дорожнього руху.\n\nГлава 6 \nАВТОМОБІЛЬНИЙ ПЕРЕВІЗНИК\n\nСтаття 29. Засади діяльності автомобільного перевізника, що здійснює перевезення пасажирів на договірних умовах \n\n{Назва статті 29 в редакції Закону № 586-VI від 24.09.2008}\n\nАвтомобільним перевізником та автомобільним самозайнятим перевізником, які здійснюють перевезення пасажирів на договірних умовах, є суб'єкти господарювання, які відповідно до законодавства та одержаної ліцензії надають послуги за договором перевезення пасажирів транспортним засобом, що використовується ними на законних підставах.\n\n{Частина перша статті 29 в редакції Закону № 586-VI від 24.09.2008}\n\nОргани виконавчої влади та органи місцевого самоврядування зобов'язані надати перевізникам, які здійснюють пільгові перевезення пасажирів та перевезення пасажирів за регульованими тарифами, компенсацію відповідно до закону.\n\nСтаття 30. Основні права та обов'язки автомобільного перевізника та автомобільного самозайнятого перевізника, які здійснюють перевезення пасажирів на договірних умовах\n\nАвтомобільний перевізник та автомобільний самозайнятий перевізник, які здійснюють перевезення пасажирів на договірних умовах, мають право:\n\nвідміняти рейси своїх транспортних засобів за обставин, які він не міг передбачити і яким не міг запобігти, повернувши пасажирам (або замовнику послуг) кошти, сплачені ними за перевезення;\n\nобмежувати або припиняти перевезення в разі стихійного лиха, епідемії, епізоотії або іншої надзвичайної ситуації;\n\nвідміняти рух транспортних засобів у разі виникнення загрози життю пасажирів чи безпеці вантажів;\n\nзазначати в багажній квитанції стан багажу, що має зовнішні пошкодження, або відмовлятися від його перевезення в разі заперечення пасажира щодо такого зазначення.\n\nАвтомобільний перевізник, який здійснює перевезення пасажирів на договірних умовах, зобов'язаний:\n\nзабезпечувати дотримання персоналом вимог законодавства про автомобільний транспорт;\n\nзабезпечувати перед початком пасажирського міжнародного автомобільного перевезення перевірку наявності у пасажирів документів, необхідних для в'їзду до держави прямування, держав за маршрутом слідування, та відмовляти у міжнародному перевезенні пасажирам, які не пред'явили необхідні документи;\n\n{Частину другу статті 30 доповнено новим абзацом згідно із Законом № 2753-VI від 02.12.2010}\n\nзабезпечувати надання транспортних засобів для вивезення населення із зони надзвичайної ситуації, районів можливих бойових дій. Компенсація фактичних (понесених) витрат суб’єктам господарювання та громадянам, транспортні засоби яких використовувалися для евакуації, здійснюється у порядку, встановленому Кабінетом Міністрів України;\n\n{Частину другу статті 30 доповнено новим абзацом згідно із Законом № 2081-IX від 17.02.2022}\n\nзабезпечувати контроль технічного та санітарного стану автобусів чи таксі перед початком роботи;\n\nзабезпечувати проведення щозмінного передрейсового та післярейсового медичного огляду водіїв транспортних засобів;\n\nзабезпечувати водіїв необхідною документацією;\n\nутримувати транспортні засоби в належному технічному та санітарному стані, забезпечувати їх своєчасне подання для посадки пасажирів та відправлення;\n\nзабезпечувати проїзд пасажирів до зупинки чи місця призначення за маршрутом без додаткових витрат у разі припинення поїздки через технічну несправність транспортного засобу.\n\nАвтомобільний самозайнятий перевізник, який здійснює перевезення пасажирів на договірних умовах, зобов'язаний:\n\nутримувати транспортні засоби в належному технічному та санітарному стані, забезпечувати їх своєчасне подання для посадки пасажирів та відправлення;\n\nзабезпечувати проїзд пасажирів до зупинки чи місця призначення за маршрутом без додаткових витрат у разі припинення поїздки через технічну несправність транспортного засобу;\n\nзабезпечувати надання транспортних засобів для вивезення населення із зони надзвичайної ситуації, районів можливих бойових дій, за умови повної компенсації йому вартості надання послуг і фактичних (понесених) ним витрат у порядку, встановленому Кабінетом Міністрів України;\n\n{Частину третю статті 30 доповнено новим абзацом згідно із Законом № 2081-IX від 17.02.2022}\n\nзабезпечувати перед початком пасажирського міжнародного автомобільного перевезення перевірку наявності у пасажира документів, необхідних для в'їзду до держави прямування, держав за маршрутом слідування, та відмовляти у міжнародному перевезенні пасажирам, які на його вимогу не пред'явили необхідні документи;\n\n{Частину третю статті 30 доповнено новим абзацом згідно із Законом № 2753-VI від 02.12.2010}\n\nпроходити обов'язковий технічний контроль транспортного засобу в установленому порядку з обов'язковою відміткою в сервісній книжці;\n\n{Абзац частини третьої статті 30 із змінами, внесеними згідно із Законом № 3565-VI від 05.07.2011}\n\nщорічно проходити медичний огляд з отриманням довідки встановленого зразка.\n\n{Стаття 30 в редакції Закону № 586-VI від 24.09.2008}\n\nСтаття 31. Відносини автомобільного перевізника, що здійснює перевезення пасажирів на автобусних маршрутах загального користування, із органами виконавчої влади та органами місцевого самоврядування\n\nВідносини автомобільного перевізника, що здійснює перевезення пасажирів на автобусних маршрутах загального користування міських, приміських та міжміських, які не виходять за межі території області (внутрішньообласні маршрути), із органами виконавчої влади та органами місцевого самоврядування визначаються договором про організацію перевезень пасажирів на автобусному маршруті загального користування, у якому встановлюються: перелік маршрутів загального користування, які буде обслуговувати автомобільний перевізник, умови організації перевезень, показники якості транспортного обслуговування населення, термін роботи автомобільного перевізника, зобов'язання органів виконавчої влади та органів місцевого самоврядування щодо облаштування маршруту, підтримки проїзної частини автомобільної дороги та під'їзних шляхів у належному стані (тільки для міських автобусних маршрутів), розмір компенсації витрат автомобільного перевізника внаслідок перевезення пільгових пасажирів та регулювання тарифів, механізм їх виплати.\n\nВідносини автомобільного перевізника, що здійснює перевезення пасажирів на автобусних маршрутах загального користування приміських та міжміських, які виходять за межі території області (міжобласні маршрути), із органами виконавчої влади та органами місцевого самоврядування визначаються дозволом органів виконавчої влади та органів місцевого самоврядування на обслуговування автобусних маршрутів, у якому встановлюються: перелік маршрутів загального користування (рейсів), які буде обслуговувати автомобільний перевізник, умови організації перевезень, показники якості транспортного обслуговування населення, термін роботи автомобільного перевізника.\n\nФорму дозволу, порядок його видачі та анулювання визначає центральний орган виконавчої влади, що забезпечує формування та реалізує державну політику у сфері транспорту.\n\nУ договір можуть бути включені інші питання за згодою сторін.\n\nСтаття 32. Відносини автомобільного перевізника, що здійснює перевезення пасажирів на автобусних маршрутах загального користування, із власниками автостанцій\n\nВідносини автомобільного перевізника, що здійснює перевезення пасажирів на автобусних маршрутах загального користування, із власниками автостанцій визначаються договором.\n\nПредметом договору автомобільного перевізника, що здійснює перевезення пасажирів на автобусних маршрутах загального користування, з власниками автостанцій є надання послуг та виконання робіт, пов'язаних з відправленням і прибуттям пасажирів.\n\nВласники автостанцій зобов'язані укласти договір з автомобільним перевізником, що здійснює перевезення пасажирів на автобусних маршрутах загального користування, тільки за наявності в нього договору із органами виконавчої влади та органами місцевого самоврядування про організацію перевезення на автобусних маршрутах загального користування чи дозволу органів виконавчої влади та органів місцевого самоврядування на обслуговування маршрутів загального користування, що пролягають через цю автостанцію.\n\nВідправлення чи прибуття автобусів приміських, міжміських та міжнародних автобусних маршрутів загального користування здійснюється тільки з автостанцій, а в разі їх відсутності - із зупинок, передбачених розкладом руху.\n\nСтаття 33. Засади діяльності автомобільного перевізника, що здійснює перевезення вантажів на договірних умовах\n\nАвтомобільним перевізником, що здійснює перевезення вантажів на договірних умовах, є суб'єкт господарювання, який відповідно до законодавства надає послугу згідно з договором про перевезення вантажу транспортним засобом, що використовується на законних підставах.\n\nДля виконання перевезень небезпечних вантажів автомобільний перевізник повинен одержати відповідну ліцензію.\n\n{Стаття 33 в редакції Закону № 4621-VI від 22.03.2012}\n\nСтаття 34. Вимоги до автомобільного перевізника\n\nАвтомобільний перевізник повинен:\n\nвиконувати вимоги цього Закону та інших законодавчих і нормативно-правових актів України у сфері перевезення пасажирів та/чи вантажів;\n\nутримувати транспортні засоби в належному технічному і санітарному стані та забезпечувати їх зберігання відповідно до вимог статті 21 цього Закону;\n\nзабезпечувати контроль технічного і санітарного стану транспортних засобів перед виїздом на маршрут;\n\nзабезпечувати проведення медичного контролю стану здоров'я водіїв;\n\nорганізувати проведення періодичного навчання водіїв методам надання домедичної допомоги потерпілим від дорожньо-транспортних пригод;\n\n{Частину першу статті 34 доповнено абзацом згідно із Законом № 586-VI від 24.09.2008, із змінами, внесеними згідно із Законом № 5081-VI від 05.07.2012}\n\nзабезпечувати умови праці та відпочинку водіїв згідно з вимогами законодавства;\n\nзабезпечувати проведення стажування та інструктажу водіїв у порядку, визначеному центральним органом виконавчої влади, що забезпечує формування та реалізує державну політику у сфері транспорту;\n\nзабезпечувати безпеку дорожнього руху;\n\nзабезпечувати водіїв відповідною документацією на перевезення пасажирів.\n\nАвтомобільні перевізники з кількістю транспортних засобів десять і більше зобов'язані організовувати підвищення кваліфікації керівників і спеціалістів автомобільного транспорту, діяльність яких пов'язана з наданням послуг автомобільного транспорту, у термін один раз на п'ять років, а з питань безпеки перевезень, охорони праці та пожежної безпеки - у термін один раз на три роки в порядку, який визначає центральний орган виконавчої влади, що забезпечує формування та реалізує державну політику у сфері транспорту.\n\nРозділ II \nВНУТРІШНІ ПЕРЕВЕЗЕННЯ ПАСАЖИРІВ\n\nГлава 7 \nЗАГАЛЬНІ ПОЛОЖЕННЯ ЩОДО ПЕРЕВЕЗЕННЯ ПАСАЖИРІВ\n\nСтаття 35. Послуги пасажирського автомобільного транспорту\n\nПослуги пасажирського автомобільного транспорту поділяють на послуги з перевезення пасажирів автобусами, на таксі та легковими автомобілями на замовлення.\n\nПослуги з перевезення пасажирів автобусами можуть надаватися за видами режимів організації перевезень: регулярні, регулярні спеціальні, нерегулярні.\n\nПеревезення пасажирів автобусами в режимі регулярних пасажирських перевезень здійснюють автомобільні перевізники на автобусних маршрутах загального користування на договірних умовах із органами виконавчої влади та органами місцевого самоврядування.\n\nПеревезення пасажирів автобусами в режимі регулярних спеціальних пасажирських перевезень здійснюють автомобільні перевізники на автобусних маршрутах спеціальних перевезень на договірних умовах із замовниками транспортних послуг.\n\nПеревезення пасажирів автобусами в режимі нерегулярних пасажирських перевезень здійснюють автомобільні перевізники на автобусних маршрутах нерегулярних перевезень на договірних умовах із замовниками транспортних послуг.\n\nАвтобусні маршрути за видами сполучень поділяються на: міські, приміські, міжміські, міжнародні.\n\nАвтобусні маршрути за видами перевезень поділяються на: загального користування, спеціальних перевезень, нерегулярних перевезень.\n\nНа приміських та міських маршрутах дозволяється перевозити стоячих пасажирів автобусами, які за своєю конструкцією мають місця для стоячих пасажирів, у кількості, передбаченій технічною характеристикою транспортного засобу та визначеній у реєстраційних документах на цей транспортний засіб.\n\nНа міжнародних та міжміських маршрутах дозволяється перевозити пасажирів з обов'язковим наданням їм місць для сидіння.\n\nНа автобусні маршрути протяжністю понад 500 км у рейс повинні направлятися два водії.\n\nПеревезення пасажирів на автобусному маршруті загального користування може здійснюватися у режимах: звичайному, експресному, маршрутного таксі.\n\nВимоги щодо використання автобусів за видами сполучень, режимами руху та протяжністю маршрутів, за параметрами пасажиромісткості, комфортності, технічних та екологічних показників установлює центральний орган виконавчої влади, що забезпечує формування та реалізує державну політику у сфері транспорту.\n\nПослуги з перевезення на таксі надаються громадянам у порядку черги на стоянках таксі та на шляху прямування, а також на замовлення (звичайне, термінове, нічне) усне, письмове чи за телефоном.\n\nПослуги з перевезення пасажирів легковими автомобілями на замовлення можуть надаватися тільки за попередньою домовленістю із замовником послуг і не можуть надаватися на стоянках таксі та на шляху прямування автомобіля громадянам, з якими не було попередньої домовленості про послугу.\n\nСуб'єкти господарювання, які використовують легкові автомобілі на замовлення, мають право включати витрати на ці послуги до собівартості продукції тільки за умови, що у перевізника є відповідна ліцензія і з ним укладений письмовий договір на обслуговування.\n\nПравила надання послуг пасажирського автомобільного транспорту затверджує Кабінет Міністрів України.\n\nПравила користування міським пасажирським автомобільним транспортом затверджуються відповідним органом місцевого самоврядування. Вони визначають порядок проїзду і його оплати, права та обов’язки пасажирів, а також взаємовідносини перевізників і пасажирів під час надання транспортних послуг, враховуючи особливості транспортної інфраструктури та наявність автоматизованої системи обліку оплати проїзду.\n\n{Статтю 35 доповнено частиною сімнадцятою згідно із Законом № 1812-VIII від 17.01.2017}\n\nСтаття 36. Послуги автостанцій\n\nАвтостанції надають пасажирам послуги, пов'язані з їх проїздом автобусними маршрутами загального користування, а автомобільним перевізникам, які здійснюють перевезення пасажирів на договірних умовах, - послуги, пов'язані з відправленням та прибуттям автобусів згідно з розкладом руху.\n\nДо обов'язкових послуг, що повинні надаватися автостанціями пасажирам, належать:\n\nпродаж квитків;\n\nкористування приміщеннями для чекання поїздки, облаштованими місцями для сидіння;\n\nможливість користування громадськими вбиральнями;\n\nінформування щодо розкладу руху автобусів та вартості поїздки.\n\nДо обов'язкових послуг, що повинні надаватися автостанціями автомобільному перевізнику, належать:\n\nпродаж квитків;\n\nорганізація прибуття та відправлення автобуса з облаштованих платформ;\n\nінформування водія щодо умов дорожнього руху на маршруті.\n\nЗа надання обов'язкових послуг автостанцій з осіб, які придбавають проїзні квитки, стягують автостанційний збір, що входить до вартості квитка.\n\nПослуги автостанцій, крім послуг кімнати матері і дитини, пасажирам надаються за плату.\n\nВласники автостанцій несуть відповідальність за якість та безпеку послуг, що надаються автостанціями пасажирам та автомобільним перевізникам, технічний та санітарно-гігієнічний стан будівель, споруд, обладнання та території автостанції.\n\nСтаття 37. Пільгові перевезення пасажирів автомобільним транспортом\n\nПільгові перевезення пасажирів, які відповідно до законодавства користуються такими правами, забезпечують автомобільні перевізники, які здійснюють перевезення пасажирів на автобусних маршрутах загального користування.\n\nАвтомобільному перевізнику, який здійснює перевезення пасажирів на автобусних маршрутах загального користування, забороняється відмовлятися від пільгового перевезення, крім випадків, передбачених законом.\n\nБезпідставна відмова від пільгового перевезення тягне за собою відповідальність згідно із законом.\n\nВиди та обсяги пільгових перевезень установлюються замовленням, у якому визначається порядок компенсації автомобільним перевізникам, які здійснюють перевезення пасажирів на маршрутах загального користування, збитків від цих перевезень.\n\nСтаття 38. Вимоги до перевезення організованих груп дітей автобусами\n\nДо перевезення організованих груп дітей (далі - груп дітей) відноситься одночасне перевезення групи з десяти і більше дітей, для яких замовником послуги призначається керівник, відповідальний за супроводження їх під час поїздки, а на групу з 30 і більше дітей призначається також медичний працівник.\n\nПеревезення груп дітей можна здійснювати в режимах як регулярних, так і нерегулярних пасажирських перевезень.\n\nРегулярні та нерегулярні перевезення груп дітей здійснюють за умови узгодження маршруту та розкладу руху із замовником та відповідними підрозділами Національної поліції.\n\n{Частина третя статті 38 із змінами, внесеними згідно із Законами № 5459-VI від 16.10.2012, № 901-VIII від 23.12.2015}\n\nМаксимальна кількість дітей та супроводжуючих осіб при перевезенні автобусом не повинна перевищувати кількості місць для сидіння в ньому, передбачену технічною характеристикою транспортного засобу та визначену в реєстраційних документах на цей транспортний засіб.\n\nГрупи дітей повинні перевозити досвідчені водії транспортних засобів, які мають стаж керування автобусом не менше ніж п'ять років.\n\nПорядок організації перевезення груп дітей визначається Правилами надання послуг пасажирського автомобільного транспорту та іншими нормативно-правовими актами.\n\nСтаття 39. Документи, на підставі яких виконуються пасажирські перевезення\n\nАвтомобільні перевізники, водії, пасажири повинні мати і пред'являти особам, які уповноважені здійснювати контроль на автомобільному транспорті та у сфері безпеки дорожнього руху, документи, на підставі яких виконуються пасажирські перевезення.\n\nДокументи для регулярних пасажирських перевезень:\n\nдля автомобільного перевізника - ліцензія, договір із органами виконавчої влади та органами місцевого самоврядування чи їх дозвіл, паспорт маршруту, документ, що засвідчує використання автобуса на законних підставах, інші документи, передбачені законодавством України;\n\nдля водія автобуса - посвідчення водія відповідної категорії, реєстраційні документи на транспортний засіб, квитково-касовий лист, схема маршруту, розклад руху, таблиця вартості проїзду (крім міських перевезень), інші документи, передбачені законодавством України;\n\n{Абзац третій частини другої статті 39 із змінами, внесеними згідно із Законом № 222-VIII від 02.03.2015}\n\nдля пасажира - квиток на проїзд в автобусі та на перевезення багажу (для пільгового проїзду - посвідчення особи встановленого зразка чи довідка, на підставі якої надається пільга), а в разі запровадження автоматизованої системи обліку оплати проїзду - електронний квиток та документи для пільгового проїзду.\n\n{Абзац четвертий частини другої статті 39 із змінами, внесеними згідно із Законами № 552-VIII від 30.06.2015, № 1812-VIII від 17.01.2017}\n\nДокументи для регулярних спеціальних пасажирських перевезень:\n\nдля автомобільного перевізника - ліцензія, договір із замовником транспортних послуг, паспорт маршруту, документ, що засвідчує використання автобуса на законних підставах, інші документи, передбачені законодавством України;\n\nдля водія автобуса - посвідчення водія відповідної категорії, реєстраційні документи на транспортний засіб, схема маршруту, розклад руху, інші документи, передбачені законодавством України.\n\n{Абзац третій частини третьої статті 39 із змінами, внесеними згідно із Законом № 222-VIII від 02.03.2015}\n\nДокументи для нерегулярних пасажирських перевезень:\n\nдля автомобільного перевізника - ліцензія, документ, що засвідчує використання автобуса на законних підставах, інші документи, передбачені законодавством України;\n\nдля водія автобуса - посвідчення водія відповідної категорії, реєстраційні документи на транспортний засіб, договір із замовником транспортних послуг, документ, що засвідчує оплату транспортних послуг, інші документи, передбачені законодавством України.\n\n{Абзац третій частини четвертої статті 39 із змінами, внесеними згідно із Законом № 222-VIII від 02.03.2015}\n\nДокументи для юридичної особи, що здійснює перевезення пасажирів на таксі:\n\nдля автомобільного перевізника - ліцензія, інші документи, передбачені законодавством України;\n\nдля водія таксі - посвідчення водія відповідної категорії, свідоцтво про реєстрацію транспортного засобу, інші документи, передбачені законодавством України.\n\n{Абзац третій частини п'ятої статті 39 із змінами, внесеними згідно із Законом № 222-VIII від 02.03.2015}\n\nДокументи для фізичної особи, що здійснює перевезення пасажирів на таксі:\n\nдля автомобільного перевізника - ліцензія, інші документи, передбачені законодавством України;\n\nдля водія таксі - посвідчення водія відповідної категорії, свідоцтво про реєстрацію транспортного засобу, інші документи, передбачені законодавством України.\n\n{Абзац третій частини шостої статті 39 із змінами, внесеними згідно із Законом № 222-VIII від 02.03.2015}\n\nДокументи для юридичної особи, що здійснює перевезення пасажирів легковими автомобілями на замовлення:\n\nдля автомобільного перевізника - ліцензія, договір із замовником послуги, інші документи, передбачені законодавством України;\n\nдля водія легкового автомобіля - посвідчення водія відповідної категорії, свідоцтво про реєстрацію транспортного засобу, копія договору із замовником послуги, інші документи, передбачені законодавством України.\n\n{Абзац третій частини сьомої статті 39 із змінами, внесеними згідно із Законом № 222-VIII від 02.03.2015}\n\nДокументи для автомобільного самозайнятого перевізника:\n\nліцензія, посвідчення водія відповідної категорії, свідоцтво про реєстрацію транспортного засобу, сервісна книжка, медична довідка.\n\n{Абзац другий частини восьмої статті 39 із змінами, внесеними згідно із Законом № 222-VIII від 02.03.2015}\n\n{Статтю 39 доповнено частиною згідно із Законом № 586-VI від 24.09.2008}\n\nДокументи для фізичної особи, що здійснює перевезення пасажирів легковими автомобілями на замовлення:\n\nдля автомобільного перевізника - ліцензія, договір із замовником послуги, інші документи, передбачені законодавством України;\n\nдля водія легкового автомобіля - посвідчення водія відповідної категорії, свідоцтво про реєстрацію транспортного засобу, копія договору із замовником послуги, інші документи, передбачені законодавством України.\n\n{Абзац третій частини дев'ятої статті 39 із змінами, внесеними згідно із Законом № 222-VIII від 02.03.2015}\n\nДокументи на перевезення пасажирів автобусами для власних потреб:\n\nдля автомобільного перевізника - документ, що засвідчує використання автобуса на законних підставах, список пасажирів, яких перевозять, завірений підписом перевізника, інші документи, передбачені законодавством України;\n\n{Абзац другий частини десятої статті 39 із змінами, внесеними згідно із Законом № 1206-VII від 15.04.2014}\n\nдля водія - посвідчення водія відповідної категорії, реєстраційні документи на автобус, список пасажирів, яких перевозять, завірений підписом перевізника, інші документи, передбачені законодавством України.\n\n{Абзац третій частини десятої статті 39 із змінами, внесеними згідно із Законом № 1206-VII від 15.04.2014}\n\nДокументи для водія юридичної особи на перевезення пасажирів легковими автомобілями для власних потреб - посвідчення водія відповідної категорії, свідоцтво про реєстрацію транспортного засобу, інші документи, передбачені законодавством України.\n\nДокументи для фізичної особи на перевезення пасажирів легковими автомобілями для власних потреб - посвідчення водія відповідної категорії, свідоцтво про реєстрацію транспортного засобу, інші документи, передбачені законодавством України.\n\nСтаття 40. Основні права та обов’язки водія автобуса, таксі, легкового автомобіля на замовлення, легкового автомобіля при перевезенні пасажирів\n\nВодій автобуса при перевезенні пасажирів автомобільним транспортом має право:\n\nвимагати від пасажирів виконання їх обов’язків;\n\nне допускати до поїздки пасажира, який не має квитка, порушує громадський порядок у салоні автобуса, забруднює його, пасажирів або їх речі; створює шум у салоні, зокрема, за допомогою технічних пристроїв;\n\nпід час посадки в автобус пасажирів на приміському, міжміському або міжнародному маршруті перевіряти наявність квитків на проїзд та перевезення багажу;\n\nне видавати багаж, якщо пасажир не пред’явив квитка.\n\nВодій автобуса зобов’язаний:\n\nвиконувати правила надання послуг пасажирського автомобільного транспорту загального користування і технічної експлуатації автобуса;\n\nмати з собою і пред’являти для перевірки уповноваженим посадовим особам документи, передбачені законодавством;\n\nдотримуватися визначеного маршруту та розкладу руху автобуса;\n\nприймати, розміщати та видавати багаж пасажирам на зупинках, передбачених розкладом руху;\n\nстежити за виконанням пасажирами своїх обов’язків та безпечним розміщенням ними багажу і ручної поклажі в автобусі;\n\nоголошувати назви зупинок і час стоянки на них;\n\nздійснювати висадку пасажирів у відведеному для цього місці в разі заправлення автобуса паливом під час виконання перевезень;\n\nвживати необхідних заходів для безпеки пасажирів у разі виникнення перешкод для руху на маршруті (туман, ожеледь тощо), які не дають змоги продовжити поїздку, а також у разі вимушеної зупинки автомобільного транспортного засобу на залізничному переїзді;\n\nзупиняти автобус за сигналом контролера, виконувати його вказівки та сприяти у здійсненні контролю.\n\nВодію автобуса забороняється:\n\nзмінювати маршрут та розклад руху;\n\nпродавати пасажирам квитки під час керування автобусом;\n\nвідтворювати в салоні автобуса музику, звуки фільмів чи інші звукові сигнали, крім інформації про поїздку (передача звуку може здійснюватися на індивідуальні навушники пасажирів, а на салон - лише під час нерегулярних перевезень за згодою всіх пасажирів).\n\nВодій таксі має право відмовляти в наданні послуги пасажиру, якщо:\n\nпасажир має явні ознаки сп’яніння;\n\nкількість осіб, які потребують обслуговування, перевищує кількість місць у легковому автомобілі;\n\nбагаж пасажира не може бути вільно розміщений у багажнику чи салоні легкового автомобіля або може забруднити чи пошкодити його.\n\nВодій таксі зобов’язаний:\n\nвиконувати правила надання послуг пасажирського автомобільного транспорту і технічної експлуатації легкового автомобіля;\n\nздійснювати посадку пасажирів на стоянці в порядку черги, а також надавати право позачергового користування таксі згідно із законодавством;\n\nвідчиняти двері таксі, відкривати багажник та перевіряти їх закриття під час посадки пасажирів;\n\nназивати пасажирам розмір оплати проїзду, показники таксометра на початку і в кінці поїздки та роз’яснювати порядок користування таксі;\n\nздійснювати перевезення до пункту призначення за визначеним пасажиром маршрутом або найкоротшим шляхом за згодою пасажира.\n\nВодію таксі забороняється:\n\nвідмовляти пасажирам у перевезенні, крім випадків, обумовлених цією статтею;\n\nобирати пасажирів за вигідністю напрямків їх прямування;\n\nпропонувати громадянам поїздку без згоди пасажирів, які знаходяться в таксі;\n\nздійснювати перевезення пасажирів, якщо в таксі відсутній або не працює таксометр;\n\nназивати розмір оплати за поїздку, який не відповідає показникам таксометра;\n\nвідтворювати в салоні музику чи інші звукові сигнали без згоди всіх пасажирів. \n\nВодій легкового автомобіля на замовлення зобов’язаний виконувати правила надання послуг пасажирського автомобільного транспорту і технічної експлуатації легкового автомобіля.\n\nВодій легкового автомобіля не має права здійснювати стоянку та посадку пасажирів на стоянці таксі.\n\n{Стаття 40 в редакції Закону № 2310-IX від 19.06.2022}\n\nСтаття 41. Основні права та обов'язки пасажира\n\nПасажир має право:\n\nодержувати від перевізника, водія, на зупинках автобусних маршрутів загального користування, автостанціях та автовокзалах інформацію про послуги автомобільного транспорту загального користування;\n\nбезоплатно провозити з собою на автобусних маршрутах загального користування одну дитину дошкільного віку без надання їй окремого місця;\n\nбезоплатно перевозити з собою на автобусних маршрутах загального користування ручну поклажу, а також відповідно до законодавства про захист прав споживачів і правил перевезень користуватися іншими правами.\n\nПасажир зобов'язаний:\n\nмати при собі квиток на проїзд, на перевезення багажу, за наявності права пільгового проїзду - відповідне посвідчення чи довідку, на підставі якої надається пільга, а в разі запровадження автоматизованої системи обліку оплати проїзду - зареєструвати електронний квиток;\n\n{Абзац другий частини другої статті 41 із змінами, внесеними згідно із Законом № 552-VIII від 30.06.2015; в редакції Закону № 1812-VIII від 17.01.2017}\n\nвиконувати вимоги правил надання послуг та правил користування пасажирським автомобільним транспортом.\n\n{Абзац третій частини другої статті 41 в редакції Закону № 1812-VIII від 17.01.2017}\n\nСтаття 42. Договори щодо перевезення пасажирів\n\nДоговір про організацію перевезення пасажирів на автобусному маршруті загального користування міському, приміському та міжміському, які не виходять за межі території області (внутрішньообласні маршрути), укладається між органами виконавчої влади та органами місцевого самоврядування та автомобільним перевізником і вважається укладеним з моменту його підписання сторонами.\n\nДоговір перевезення пасажира автобусом на маршруті загального користування укладається між автомобільним перевізником та пасажиром. Цей договір вважається укладеним з моменту придбання пасажиром квитка на право проїзду, а для осіб, які користуються правом пільгового проїзду, - з моменту посадки в автобус, а в разі запровадження автоматизованої системи обліку оплати проїзду - з моменту реєстрації електронного квитка.\n\n{Частина друга статті 42 із змінами, внесеними згідно із Законом № 1812-VIII від 17.01.2017}\n\nДоговір про нерегулярні пасажирські перевезення автобусом укладається між замовником транспортних послуг та автомобільним перевізником і вважається укладеним з моменту його підписання сторонами.\n\nДоговір перевезення пасажирів на таксі набирає чинності з моменту посадки пасажира і діє до моменту його висадки в пункті призначення.\n\nДоговір про обслуговування легковим автомобілем на замовлення укладається між автомобільним перевізником і замовником у письмовій формі та вважається укладеним з моменту його підписання сторонами або з моменту домовленості сторін.\n\nДія договору перевезення пасажира автомобільним транспортом може бути припинена за ініціативою автомобільного перевізника чи водія автомобільного транспортного засобу, якщо пасажир:\n\nперебуває у стані алкогольного чи наркотичного сп'яніння;\n\nпорушує громадський порядок;\n\nпред'являє заборонений до перевезення багаж або багаж, який за габаритами не відповідає встановленим нормам;\n\nпорушує інші вимоги правил надання послуг пасажирського автомобільного транспорту.\n\nСтаття 43. Основні засади визначення автомобільного перевізника на автобусному маршруті загального користування\n\nВизначення автомобільного перевізника на автобусному маршруті загального користування здійснюється виключно на конкурсних засадах.\n\nОб'єктом конкурсу можуть бути: маршрут (кілька маршрутів), оборотний рейс (кілька оборотних рейсів).\n\nНа конкурс виносяться маршрути із затвердженими паспортами.\n\nВизначення кандидатури автомобільного перевізника для роботи на міжнародному автобусному маршруті загального користування здійснюється на конкурсних засадах у порядку, встановленому Кабінетом Міністрів України.\n\nСтаття 44. Визначення умов перевезень та проведення конкурсу\n\nОрганізація проведення конкурсу та визначення умов перевезень покладаються на органи виконавчої влади та органи місцевого самоврядування.\n\nДо обов’язкових умов конкурсу на перевезення пасажирів належать:\n\nвизначена органами виконавчої влади та органами місцевого самоврядування обґрунтована структура парку автобусів, що працюватимуть на маршруті загального користування, за пасажиромісткістю, класом, технічними та екологічними показниками;\n\nдержавні соціальні нормативи у сфері транспортного обслуговування населення.\n\n{Частина друга статті 44 в редакції Закону № 2956-IX від 24.02.2023}\n\nНа міських автобусних маршрутах загального користування у містах із загальною чисельністю населення понад 250 тисяч осіб кількість електробусів та/або автобусів, оснащених двигунами внутрішнього згоряння з іскровим запалюванням, що працюють виключно на стисненому природному газі метані, зрідженому природному газі метані або біогазі, та/або автобусів з водневим паливним елементом (коміркою) у відсотковій частці серед парку автобусів повинна становити не менше ніж 25 відсотків на 1 січня 2030 року, не менше ніж 50 відсотків на 1 січня 2033 року, якщо рішення щодо інших часток та/або інших термінів не було ухвалено органами місцевого самоврядування відповідних міст.\n\n{Статтю 44 доповнено новою частиною згідно із Законом № 2956-IX від 24.02.2023}\n\nОргани місцевого самоврядування міст із загальною чисельністю населення понад 250 тисяч осіб можуть ухвалити рішення щодо зміни часток, передбачених частиною третьою цієї статті, але не більше ніж наполовину.\n\n{Статтю 44 доповнено новою частиною згідно із Законом № 2956-IX від 24.02.2023}\n\nОргани місцевого самоврядування міст із загальною чисельністю населення понад 250 тисяч осіб можуть ухвалити рішення щодо зміни термінів, передбачених частиною третьою цієї статті, але не більше ніж на два роки.\n\n{Статтю 44 доповнено новою частиною згідно із Законом № 2956-IX від 24.02.2023}\n\nУ разі відсутності в перевізників-претендентів автобусів, що відповідають умовам конкурсу, вони мають право подавати до конкурсного комітету заяву на участь у конкурсі та документи, що містять характеристику наявних автобусів, які перевізник-претендент пропонує використовувати на даному маршруті, а також інвестиційний проект-зобов'язання щодо оновлення парку автобусів на цьому маршруті на визначений період до п'яти років.\n\nУ разі відсутності перевізників-претендентів, які мають автобуси, що відповідають умовам конкурсу, конкурс проводиться серед претендентів, які пропонують використовувати на даному маршруті автобуси, що відповідають вимогам безпеки, але не відповідають умовам конкурсу за класом, пасажиромісткістю, параметрами комфортності, з урахуванням поданих інвестиційних проектів-зобов'язань щодо оновлення парку автобусів, які будуть повністю відповідати всім вимогам, у термін до п'яти років.\n\nДоговір з переможцем конкурсу (або дозвіл) органи виконавчої влади та органи місцевого самоврядування укладають (або надають) на термін від трьох до п'яти років.\n\nДоговір з переможцем конкурсу (або дозвіл) у разі відсутності в нього автобусів, що відповідають умовам конкурсу, органи виконавчої влади та органи місцевого самоврядування укладають (або надають) на один рік.\n\nДозвіл органів виконавчої влади та органів місцевого самоврядування пасажирському перевізнику на обслуговування автобусних маршрутів надається на термін до п'яти років.\n\nАвтомобільний перевізник - переможець конкурсу повинен самостійно забезпечувати перевезення.\n\nДля підготовки та проведення конкурсу органи виконавчої влади та органи місцевого самоврядування утворюють конкурсний комітет, до складу якого входять представники відповідних органів виконавчої влади, органів місцевого самоврядування, центрального органу виконавчої влади, що забезпечує реалізацію державної політики з питань безпеки на наземному транспорті, та територіальних органів Національної поліції, а також громадських організацій у сфері автомобільного транспорту.\n\n{Частина статті 44 із змінами, внесеними згідно із Законами № 5502-VI від 20.11.2012, № 901-VIII від 23.12.2015}\n\nДо конкурсного комітету не можуть входити представники суб'єктів господарювання - автомобільних перевізників, які є учасниками конкурсу або які діють на ринку перевезень пасажирів і можуть впливати на прийняття рішень комітету.\n\nДля організації забезпечення і підготовки матеріалів для проведення засідань конкурсного комітету органи виконавчої влади та органи місцевого самоврядування на конкурсних умовах за договором залучають підприємство (організацію), що має фахівців та досвід роботи не менше трьох років з питань організації пасажирських перевезень. Конкурс проводиться із залученням представників відповідних органів виконавчої влади, а також представників громадських організацій. Залучене для проведення засідань конкурсного комітету підприємство (організація) готує матеріали щодо умов конкурсу, паспортів автобусних маршрутів, аналізу одержаних пропозицій та їх оцінки, договорів з переможцями конкурсу та інші матеріали.\n\nПорядок проведення конкурсів визначає Кабінет Міністрів України.\n\nСтаття 45. Вимоги до автомобільних перевізників, які допускаються до участі в конкурсі\n\nУ конкурсі на визначення автомобільного перевізника на автобусному маршруті загального користування можуть брати участь автомобільні перевізники, які мають ліцензію на той вид послуг, що виносять на конкурс, на законних підставах використовують у достатній кількості сертифіковані автобуси відповідного класу, відповідають вимогам, викладеним у статті 34 цього Закону.\n\nДо участі в конкурсі не допускаються автомобільні перевізники, які:\n\nвизнані банкрутами або щодо яких порушено справу про банкрутство чи ліквідацію як суб'єкта господарювання;\n\nподали до участі в конкурсі документи, що містять недостовірну інформацію;\n\nне відповідають вимогам статті 34 цього Закону;\n\nпередбачають використовувати на маршрутах автобуси, переобладнані з вантажних транспортних засобів.\n\n{Частину другу статті 45 доповнено абзацом п'ятим згідно із Законом № 586-VI від 24.09.2008}\n\nСтаття 46. Проведення конкурсу на перевезення пасажирів на автобусному маршруті загального користування\n\nДля участі в конкурсі на перевезення пасажирів на автобусному маршруті загального користування автомобільний перевізник подає конкурсному комітету такі документи:\n\nзаяву претендента встановленого зразка із зазначенням автобусного маршруту загального користування, на якому має намір працювати претендент;\n\nвідомості за підписом суб’єкта господарювання про автобуси, які будуть використовуватися на автобусному маршруті з зазначенням підстав для їх використання перевізником;\n\n{Абзац третій частини першої статті 46 із змінами, внесеними згідно із Законом № 1253-VII від 13.05.2014; в редакції Закону № 222-VIII від 02.03.2015}\n\nвідомості про додаткові умови обслуговування маршруту;\n\nдокумент, що підтверджує внесення плати за участь у конкурсі.\n\nОргани виконавчої влади та органи місцевого самоврядування не менш як за дев'ять днів до дня проведення конкурсу забезпечують інформування відповідних підрозділів Національної поліції про перевізників-претендентів, які подали документи на конкурс.\n\n{Частина друга статті 46 із змінами, внесеними згідно із Законами № 5459-VI від 16.10.2012, № 901-VIII від 23.12.2015}\n\nПорядок інформування затверджується центральним органом виконавчої влади, що забезпечує формування та реалізує державну політику у сфері транспорту, за погодженням з Міністерством внутрішніх справ України.\n\nПід час визначення переможця конкурсу на міжміських та міжнародних автобусних маршрутах у разі рівних пропозицій претендентів перевага надається перевізникам, які представили до конкурсного комітету свідоцтво відповідності автобуса параметрам комфортності.\n\n{Частина четверта статті 46 в редакції Закону № 222-VIII від 02.03.2015}\n\nФінансування проведення конкурсу здійснюється органами виконавчої влади та органами місцевого самоврядування за рахунок коштів, внесених претендентами як плату за участь у конкурсі, а також за рахунок власних коштів.\n\nЯкщо конкурс не відбувся або переможця не було визначено, претендентам повертають плату за участь у конкурсі, а витрати на підготовку конкурсу відносять на рахунок органів виконавчої влади та органів місцевого самоврядування.\n\n{Стаття 46 із змінами, внесеними згідно із Законом № 586-VI від 24.09.2008; в редакції Закону № 5000-VI від 21.06.2012}\n\nРозділ III \nВНУТРІШНІ ПЕРЕВЕЗЕННЯ ВАНТАЖІВ\n\nГлава 8 \nЗАГАЛЬНІ ПОЛОЖЕННЯ ЩОДО ПЕРЕВЕЗЕННЯ ВАНТАЖІВ\n\nСтаття 47. Внутрішні перевезення вантажів та правила їх надання\n\nДо внутрішніх перевезень вантажів відносяться перевезення вантажів між пунктами відправлення та призначення, розташованими в Україні, та комплекс допоміжних операцій, пов'язаних з цими перевезеннями, а також технологічні перевезення вантажів, що здійснюються в межах одного виробничого об'єкта без виїзду на автомобільні дороги загального користування.\n\nДо комплексу допоміжних операцій, пов'язаних із внутрішніми перевезеннями вантажів автомобільним транспортом, належать:\n\nзавантаження та розвантаження автомобільних транспортних засобів;\n\nперевантаження вантажів на інший вид транспорту чи транспортний засіб;\n\nсортування, пакування, обмірювання та маркування вантажу;\n\nнакопичення, формування або дроблення партій вантажу;\n\nзберігання вантажу;\n\nтранспортно-експедиційні послуги.\n\nПравила перевезень вантажів транспортними засобами затверджує центральний орган виконавчої влади, що забезпечує формування та реалізує державну політику у сфері транспорту.\n\nПравила технологічних перевезень вантажів транспортними засобами затверджуються керівництвом виробничого об'єкта.\n\nУмови та порядок організації мультимодального перевезення за участю автомобільного транспорту визначаються Законом України \"Про мультимодальні перевезення\".\n\n{Статтю 47 доповнено частиною п'ятою згідно із Законом № 1887-IX від 17.11.2021}\n\nСтаття 48. Документи, на підставі яких виконуються вантажні перевезення\n\nАвтомобільні перевізники, водії повинні мати і пред'являти особам, які уповноважені здійснювати контроль на автомобільному транспорті та у сфері безпеки дорожнього руху, документи, на підставі яких виконують вантажні перевезення.\n\nДокументами для здійснення внутрішніх перевезень вантажів є:\n\nдля автомобільного перевізника - документ, що засвідчує використання транспортного засобу на законних підставах, інші документи, передбачені законодавством;\n\nдля водія - посвідчення водія відповідної категорії, реєстраційні документи на транспортний засіб, товарно-транспортна накладна або інший визначений законодавством документ на вантаж, інші документи, передбачені законодавством.\n\nПри оформленні товарно-транспортної накладної вантажовідправник зазначає такі обов’язкові реквізити:\n\nдата і місце складання;\n\nвантажовідправник (повне найменування (прізвище, ім’я, по батькові), код платника податків згідно з Єдиним державним реєстром підприємств та організацій України або податковий номер, реєстраційний номер облікової картки платника податків чи серія та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті);\n\nавтомобільний перевізник (повне найменування (прізвище, ім’я, по батькові), код платника податків згідно з Єдиним державним реєстром підприємств та організацій України або податковий номер, реєстраційний номер облікової картки платника податків або серію та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку у паспорті), прізвище, ім’я, по батькові водія та номер його посвідчення;\n\nвантажоодержувач (повне найменування (прізвище, ім’я, по батькові), код платника податків згідно з Єдиним державним реєстром підприємств та організацій України або податковий номер, реєстраційний номер облікової картки платника податків чи серія та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті);\n\nтранспортний засіб (марка, модель, тип, реєстраційний номер автомобіля, причепа/напівпричепа), його параметри із зазначенням довжини, ширини, висоти, загальної ваги, у тому числі з вантажем, та маси брутто;\n\nпункти завантаження і розвантаження.\n\n{Статтю 48 доповнено новою частиною згідно із Законом № 1534-IX від 03.06.2021}\n\nПорядок ведення та надання інформації з реєстру товарно-транспортних накладних визначається Кабінетом Міністрів України.\n\n{Статтю 48 доповнено новою частиною згідно із Законом № 1534-IX від 03.06.2021}\n\nУ разі перевезення небезпечних вантажів крім документів, передбачених частиною другою цієї статті, обов'язковими документами також є:\n\nдля автомобільного перевізника - ліцензія на надання відповідних послуг;\n\nдля водія - свідоцтво про допущення транспортного засобу до перевезення певних небезпечних вантажів, свідоцтво про підготовку водіїв транспортних засобів, що перевозять небезпечні вантажі, письмові інструкції на випадок аварії або надзвичайної ситуації.\n\n{Абзац третій частини третьої статті 48 із змінами, внесеними згідно із Законом № 222-VIII від 02.03.2015}\n\nУ разі перевезення вантажів з перевищенням габаритних або вагових обмежень обов'язковим документом також є дозвіл, який дає право на рух автомобільними дорогами України, виданий компетентними уповноваженими органами, або документ про внесення плати за проїзд великовагових (великогабаритних) транспортних засобів, якщо перевищення вагових або габаритних обмежень над визначеними законодавством становить менше п’яти відсотків.\n\n{Частина четверта статті 48 із змінами, внесеними згідно із Законом № 54-IX від 11.09.2019}\n\n{Стаття 48 в редакції Закону № 4621-VI від 22.03.2012}\n\nСтаття 49. Основні права та обов'язки водія транспортного засобу при перевезенні вантажу у внутрішньому сполученні\n\nВодій транспортного засобу при внутрішньому перевезенні вантажів має право:\n\nвідмовлятися від прийняття для перевезення вантажу, який не відповідає встановленим вимогам або вимогам щодо пломбування вантажу, якщо відтиск пломби нечіткий або пломбу пошкоджено;\n\nвимагати від вантажовласника (уповноваженої ним особи) належного закріплення вантажу на транспортному засобі відповідно до встановлених законодавством вимог та очищення його кузова від залишків вантажу.\n\nВодій транспортного засобу зобов'язаний:\n\nмати при собі та передавати для перевірки уповноваженим на те посадовим особам документи, передбачені законодавством, для здійснення зазначених перевезень;\n\nперевіряти надійність пломбування, закріплення, накриття та ув'язування вантажу для його безпечного перевезення;\n\nзабезпечити збереження вантажу, прийнятого до перевезення, та своєчасно його доставити вантажовласнику (уповноваженій ним особі);\n\nдотримуватися визначеного режиму праці та відпочинку.\n\nСтаття 50. Договір про перевезення вантажу\n\nДоговір про перевезення вантажу автомобільним транспортом укладається відповідно до цивільного законодавства між замовником та виконавцем у письмовій формі (договір, накладна, квитанція тощо).\n\nІстотними умовами договору є:\n\nнайменування та місцезнаходження сторін;\n\nнайменування та кількість вантажу, його пакування;\n\nумови та термін перевезення;\n\nмісце та час навантаження і розвантаження;\n\nвартість перевезення;\n\nінші умови, узгоджені сторонами.\n\nДоговір мультимодального перевезення за участю автомобільного транспорту укладається відповідно до Закону України \"Про мультимодальні перевезення\".\n\n{Статтю 50 доповнено частиною третьою згідно із Законом № 1887-IX від 17.11.2021}\n\nСтаття 51. Основні права та обов'язки замовника за договором про перевезення вантажу автомобільним транспортом\n\nЗамовник за договором про перевезення вантажу автомобільним транспортом має право отримати компенсацію згідно із законодавством за пошкодження або псування вантажу, часткову чи повну його втрату або несвоєчасність доставки.\n\nЗамовник за договором про перевезення вантажу зобов'язаний:\n\nзабезпечити своєчасне та повне оформлення документів на перевезення вантажу;\n\nутримувати власні під'їзні шляхи до вантажних пунктів, вантажні майданчики, рампи тощо у стані, що відповідає вимогам законодавства з питань охорони праці, техніки безпеки та безпеки руху;\n\nздійснювати вантажні операції, закріплення, накриття, ув'язування та пломбування вантажу, зняття кріплень і покриттів та очищення транспортного засобу від залишків вантажу;\n\nзабезпечувати вимоги законодавства з питань охорони праці та техніки безпеки при вантажних операціях.\n\nСтаття 51-1. Права та обов’язки вантажовідправника та вантажоодержувача\n\nВантажовідправник має право на:\n\nпередачу вантажу перевізнику для перевезення;\n\nвідшкодування збитків, що виникли внаслідок втрати чи пошкодження вантажу.\n\nВантажовідправник зобов’язаний:\n\nвносити до товарно-транспортної накладної або іншого визначеного законодавством документа на вантаж відомості про масу або габарити вантажу, а також повне найменування вантажоодержувача та автомобільного перевізника (прізвище, ім’я, по батькові), код платника податків згідно з Єдиним державним реєстром підприємств та організацій України або податковий номер, реєстраційний номер облікової картки платника податків чи серію та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті або відмітку у відповідному полі в ID-картці), прізвище, ім’я, по батькові, номер посвідчення водія, а також інші відомості, визначені законодавством;\n\nнадавати перевізнику необхідні документи на вантаж, що містять достовірну інформацію;\n\nздійснювати в установленому порядку страхування відповідальності на випадок настання негативних наслідків під час перевезення вантажів;\n\nвідшкодовувати витрати та збитки, заподіяні внаслідок порушення ним законодавства з питань перевезення вантажів.\n\nВантажоодержувач має право на своєчасне одержання вантажів разом із документами на них.\n\nВантажоодержувач зобов’язаний:\n\nсвоєчасно прийняти вантаж, що надійшов на його адресу, та документи на нього;\n\nнадати вантажовідправнику інформацію про своє повне найменування (прізвище, ім’я, по батькові), код платника податків згідно з Єдиним державним реєстром підприємств та організацій України або податковий номер, реєстраційний номер облікової картки платника податків чи серію та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті або відмітку у відповідному полі в ID-картці).\n\n{Закон доповнено статтею 51-1 згідно із Законом № 1534-IX від 03.06.2021}\n\nСтаття 52. Основні права та обов'язки виконавця за договором про перевезення вантажу автомобільним транспортом\n\nАвтомобільний перевізник має право:\n\nвідмовитися від приймання вантажу для перевезення, якщо замовником не підготовлено вантаж чи необхідні документи або внесені без попереднього узгодження з ним зміни до реквізитів цих документів;\n\nвідмовитися від перевезення вантажу, якщо замовник подає до перевезень вантаж, не обумовлений договором про перевезення, пакування вантажу не відповідає встановленим законодавством вимогам, ушкоджена тара або нечітким є відтиск пломби тощо;\n\nодержувати відшкодування від замовника, якщо транспортний засіб був пошкоджений під час вантажних робіт або під час перевезення вантажу з вини замовника.\n\nАвтомобільний перевізник зобов'язаний:\n\nпри укладанні договору про перевезення вантажу автомобільним транспортом передбачати для свого персоналу встановлені законодавством умови праці та відпочинку;\n\nзабезпечити виконання умов договору про перевезення вантажу автомобільним транспортом у межах, визначених договором та законодавством;\n\nзабезпечити збереження вантажу, прийнятого до перевезення, до передачі вантажовласнику (уповноваженій ним особі) в пункті призначення;\n\nвідшкодовувати замовнику збитки за пошкодження або псування вантажу, часткову чи повну його втрату, а також збитки, завдані внаслідок несвоєчасної доставки вантажу.\n\nРозділ IV \nМІЖНАРОДНІ ПЕРЕВЕЗЕННЯ ПАСАЖИРІВ І ВАНТАЖІВ\n\nСтаття 53. Організація міжнародних перевезень пасажирів і вантажів\n\nОрганізацію міжнародних перевезень пасажирів і вантажів здійснюють перевізники відповідно до міжнародних договорів України з питань міжнародних автомобільних перевезень.\n\nДо міжнародних перевезень пасажирів та небезпечних вантажів допускаються резиденти України, які мають досвід роботи на внутрішніх перевезеннях на договірних умовах не менше ніж три роки.\n\n{Частина друга статті 53 із змінами, внесеними згідно із Законом № 4621-VI від 22.03.2012}\n\nПри виконанні міжнародних перевезень вантажів резиденти України повинні мати:\n\nдозволи іноземних країн, по території яких буде здійснюватися перевезення;\n\n{Абзац третій частини третьої статті 53 виключено на підставі Закону № 222-VIII від 02.03.2015}\n\nдозвіл щодо узгодження умов та режимів перевезення в разі перевищення вагових або габаритних обмежень чи документ про внесення плати за проїзд великовагових (великогабаритних) транспортних засобів, якщо перевищення вагових (габаритних) обмежень над визначеними законодавством становить менше п’яти відсотків;\n\n{Абзац четвертий частини третьої статті 53 в редакції Закону № 4621-VI від 22.03.2012; із змінами, внесеними згідно із Законом № 1534-IX від 03.06.2021}\n\nсвідоцтво про реєстрацію транспортного засобу;\n\nсертифікат відповідності транспортного засобу щодо безпеки руху та екологічної безпеки вимогам країн, територією яких буде здійснюватися перевезення, якщо інше не передбачено міжнародними договорами України;\n\n{Абзац шостий частини третьої статті 53 в редакції Закону № 4621-VI від 22.03.2012}\n\nдокументи на вантаж.\n\n{Частину третю статті 53 доповнено абзацом сьомим згідно із Законом № 4621-VI від 22.03.2012}\n\nПри виконанні міжнародних перевезень пасажирів резиденти України повинні мати:\n\nдозволи іноземних країн, по території яких буде здійснюватися перевезення;\n\n{Абзац третій частини четвертої статті 53 виключено на підставі Закону № 222-VIII від 02.03.2015}\n\nсвідоцтво про реєстрацію транспортного засобу;\n\n{Абзац п'ятий частини четвертої статті 53 виключено на підставі Закону № 4621-VI від 22.03.2012}\n\nсписок пасажирів (при нерегулярних та маятникових перевезеннях);\n\nбілетно-облікову документацію;\n\nсхему маршруту.\n\nПри виконанні міжнародних перевезень вантажів нерезиденти України повинні мати:\n\nдозвіл України;\n\nдозвіл щодо узгодження умов та режимів перевезення в разі перевищення вагових або габаритних обмежень чи документ про внесення плати за проїзд великовагових (великогабаритних) транспортних засобів, якщо перевищення вагових (габаритних) обмежень над визначеними законодавством становить менше п’яти відсотків;\n\n{Абзац третій частини п'ятої статті 53 в редакції Закону № 4621-VI від 22.03.2012 із змінами, внесеними згідно із Законом № 1534-IX від 03.06.2021}\n\nсвідоцтво про реєстрацію транспортного засобу;\n\nсертифікат відповідності транспортного засобу вимогам законодавства України щодо безпеки руху та екологічної безпеки, якщо інше не передбачено міжнародними договорами України;\n\n{Абзац п'ятий частини п'ятої статті 53 в редакції Закону № 4621-VI від 22.03.2012}\n\nдокументи на вантаж.\n\n{Частину п'яту статті 53 доповнено абзацом шостим згідно із Законом № 4621-VI від 22.03.2012}\n\nПри виконанні міжнародних перевезень пасажирів нерезиденти повинні мати:\n\nдозвіл України;\n\nсвідоцтво про реєстрацію транспортного засобу;\n\n{Абзац четвертий частини шостої статті 53 виключено на підставі Закону № 4621-VI від 22.03.2012}\n\nсписок пасажирів (для нерегулярних та маятникових перевезень);\n\nбілетно-облікову документацію.\n\nУ транспортних засобах, що здійснюють міжнародні перевезення пасажирів та/або вантажів, установлюються і використовуються контрольні пристрої - тахографи.\n\n{Статтю 53 доповнено частиною сьомою згідно із Законом № 4621-VI від 22.03.2012}\n\nВодії транспортних засобів, що належать резидентам або нерезидентам України, зобов'язані допускати до перевірки тахографів посадових осіб центрального органу виконавчої влади, що забезпечує реалізацію державної політики з питань безпеки на наземному транспорті, надавати їм реєстраційні листки режиму праці та відпочинку водіїв - тахокарти, а також, у разі якщо у транспортному засобі використовуються цифрові тахографи, роздруковувати на паперовому носії інформацію про роботу та відпочинок водіїв.\n\n{Статтю 53 доповнено частиною восьмою згідно із Законом № 4621-VI від 22.03.2012}\n\nСтаття 54. Міжнародне співробітництво у сфері міжнародних перевезень пасажирів і вантажів\n\nДержавну політику у сфері міжнародного співробітництва з питань автомобільного транспорту розробляє та реалізує центральний орган виконавчої влади, що забезпечує формування та реалізує державну політику у сфері транспорту.\n\n{Статтю 54 доповнено новою частиною першою згідно із Законом № 5502-VI від 20.11.2012}\n\nМіжнародне співробітництво у сфері міжнародних перевезень пасажирів і вантажів забезпечує центральний орган виконавчої влади, що забезпечує реалізацію державної політики з питань безпеки на наземному транспорті, який у межах своїх повноважень:\n\n{Абзац перший частини другої статті 54 в редакції Закону № 5502-VI від 20.11.2012}\n\nорганізовує виконання міжнародних договорів України з питань міжнародних перевезень пасажирів і вантажів;\n\n{Абзац другий частини другої статті 54 в редакції Закону № 5502-VI від 20.11.2012}\n\nорганізовує контроль за виконанням міжнародних договорів України з питань міжнародних перевезень пасажирів і вантажів;\n\nрозробляє пропозиції щодо розвитку міжнародного співробітництва у сфері міжнародних перевезень пасажирів і вантажів;\n\nбере участь у проведенні заходів щодо укладання міжнародних договорів з питань міжнародних перевезень пасажирів і вантажів;\n\nбере участь у роботі міжнародних організацій автомобільного транспорту;\n\nзабезпечує видачу дозвільних документів на міжнародні перевезення пасажирів і вантажів.\n\nСтаття 55. Дозволи на міжнародні автомобільні перевезення\n\nВиди дозвільних документів та порядок їх розподілу, видачі та використання українськими перевізниками при перевезенні по території іноземних країн визначаються центральним органом виконавчої влади, що забезпечує формування та реалізує державну політику у сфері транспорту, з урахуванням вимог законодавства України та законодавства країни, по території якої буде здійснюватися перевезення.\n\nМіжнародні автомобільні перевезення іноземними перевізниками по території України здійснюються за наявності в перевізника українського дозволу або інших дозвільних документів, якщо інше не передбачено законодавством України.\n\nПорядок оформлення і видачі дозволів на поїздку по територіях іноземних держав при виконанні перевезень пасажирів і вантажів автомобільним транспортом у міжнародному сполученні, їх обліку та обміну визначає центральний орган виконавчої влади, що забезпечує формування та реалізує державну політику у сфері транспорту.\n\nДозвільні документи Європейської Конференції Міністрів Транспорту розподіляють на конкурсних засадах з урахуванням рівня безпеки руху й екологічної безпеки транспортних засобів, запроваджених у європейських країнах, ефективності їх використання.\n\nПорядок проведення конкурсу та видачі дозвільних документів Європейської Конференції Міністрів Транспорту визначає центральний орган виконавчої влади, що забезпечує формування та реалізує державну політику у сфері транспорту.\n\nСтаття 56. Регулярні, нерегулярні та маятникові (човникові) пасажирські міжнародні автомобільні перевезення\n\nРегулярні, нерегулярні та маятникові (човникові) пасажирські міжнародні автомобільні перевезення, що здійснюють перевізники України, повинні виконуватись автобусами, що відповідають умовам перевезень та параметрам комфортності і мають понад 20 місць для сидіння пасажирів.\n\nПри здійсненні міжнародних нерегулярних, маятникових (човникових) та регулярних транзитних перевезень водії повинні мати списки пасажирів та інші документи, обумовлені законодавством України.\n\nПорядок організації регулярних, нерегулярних та маятникових (човникових) перевезень пасажирів у міжнародному сполученні визначає центральний орган виконавчої влади, що забезпечує формування та реалізує державну політику у сфері транспорту.\n\n{Порядки: Накази Міністерства транспорту № 75 від 09.02.2004, Міністерства розвитку громад, територій та інфраструктури № 966 від 05.09.2024}\n\nСтаття 56-1. Обов'язки автомобільного перевізника, автомобільного самозайнятого перевізника і пасажира під час пасажирського міжнародного автомобільного перевезення\n\nПід час здійснення пасажирського міжнародного автомобільного перевезення автомобільний перевізник, автомобільний самозайнятий перевізник, крім обов'язків, визначених статтею 40 цього Закону, зобов'язані перед початком такого перевезення перевірити наявність у пасажирів документів, необхідних для в'їзду до держави прямування, держав за маршрутом слідування, та відмовити у перевезенні пасажирам, які на їх вимогу не пред'явили необхідні документи.\n\nПасажир під час міжнародного автомобільного перевезення, крім обов'язків, визначених статтею 41 цього Закону, зобов'язаний мати належним чином оформлені документи, необхідні для в'їзду до держави прямування, держав за маршрутом слідування, та пред'явити їх автомобільному перевізнику, автомобільному самозайнятому перевізнику на їх вимогу.\n\n{Закон доповнено статтею 56-1 згідно із Законом № 2753-VI від 02.12.2010}\n\nСтаття 57. Перевезення пасажирів і вантажів на території України іноземними перевізниками\n\nПеревезення пасажирів і вантажів між пунктами, розташованими на території України, транспортними засобами, що належать іноземним перевізникам, забороняється, якщо на це не було отримано дозволу центрального органу виконавчої влади, що забезпечує реалізацію державної політики з питань безпеки на наземному транспорті.\n\nПеревезення пасажирів та вантажів з третьої країни та/або в третю країну через територію України нерезидентами забороняється без відповідного дозволу центрального органу виконавчої влади, що забезпечує реалізацію державної політики з питань безпеки на наземному транспорті.\n\n{Статтю 57 доповнено частиною другою згідно із Законом № 4621-VI від 22.03.2012}\n\n{Стаття 57 із змінами, внесеними згідно із Законом № 5502-VI від 20.11.2012}\n\nСтаття 58. Контроль за здійсненням міжнародних перевезень пасажирів і вантажів автомобільним транспортом\n\nКонтроль за здійсненням міжнародних перевезень пасажирів і вантажів автомобільним транспортом на території України здійснюється центральним органом виконавчої влади, що забезпечує реалізацію державної політики з питань безпеки на наземному транспорті.\n\nФункціями контролю за здійсненням міжнародних автомобільних перевезень пасажирів і вантажів автомобільним транспортом є:\n\nконтроль за виконанням перевізниками вимог міжнародних договорів України з питань міжнародних автомобільних перевезень;\n\nконтроль та оформлення дозвільних документів на міжнародні перевезення пасажирів і вантажів автомобільним транспортом;\n\nоблік автомобільних транспортних засобів, що здійснюють міжнародні перевезення пасажирів і вантажів;\n\nконтроль технічного, санітарного та екологічного стану транспортних засобів, що впливає на безпеку руху та екологічну ситуацію;\n\nперевірка транспортно-експедиторської документації та ліцензій на здійснення міжнародних перевезень пасажирів і небезпечних вантажів автомобільним транспортом;\n\nперевірка вагових і габаритних параметрів транспортних засобів;\n\nконтроль та нагляд за дотриманням правил перевезення небезпечних вантажів.\n\n{Стаття 58 в редакції Закону № 5502-VI від 20.11.2012}\n\nСтаття 59. Міжнародний автомобільний перевізник пасажирів і вантажів\n\nРезиденти України, які здійснюють міжнародні перевезення пасажирів чи вантажів, та (або) фахівці, призначені ними відповідальними за організацію та безпеку перевезень, повинні мати документ, що засвідчує їхню кваліфікацію, вимоги до якої та порядок її підтвердження визначає центральний орган виконавчої влади, що забезпечує формування та реалізує державну політику у сфері транспорту.\n\nВимоги до професійної кваліфікації за обсягами та рівнем підготовки мають передбачати володіння достатніми знаннями, для того щоб належним чином і ефективно займатися професійною діяльністю міжнародного автомобільного перевізника, зокрема знаннями таких предметів: комерційне і фінансове управління підприємством; технічні стандарти і операції; безпека дорожнього руху; доступ до ринків; елементи торгового, соціального і трудового, цивільного і податкового законодавства.\n\nВимоги до професійної кваліфікації мають бути підтверджені шляхом успішного складення обов'язкового письмового екзамену, а за необхідності й усного, що проводиться органом, установою чи організацією, призначеною центральним органом виконавчої влади, що забезпечує формування та реалізує державну політику у сфері транспорту.\n\nРезиденти України, які здійснюють міжнародні перевезення пасажирів чи вантажів, повинні мати передбачену законодавством документацію та забезпечувати укладення договорів страхування відповідно до вимог міжнародних договорів і законодавства іноземних держав.\n\n{Частина четверта статті 39 із змінами, внесеними згідно із Законом № 1909-IX від 18.11.2021}\n\nНерезиденти України, які здійснюють регулярні, нерегулярні та маятникові (човникові) перевезення пасажирів у міжнародному сполученні по території України, повинні забезпечити необхідні режими праці і відпочинку водіїв, контроль стану їх здоров'я, а також контроль технічного, санітарного та екологічного стану автобуса перед виїздом на маршрут.\n\nДо міжнародних перевезень пасажирів та (чи) вантажів допускаються резиденти України, які склали обов'язковий письмовий екзамен на професійну придатність у порядку, визначеному центральним органом виконавчої влади, що забезпечує формування та реалізує державну політику у сфері транспорту.\n\nПраво на здійснення транспортними засобами міжнародних перевезень пасажирів надається водіям, яким виповнився 21 рік.\n\nПраво на керування автобусами на міжнародних маршрутах мають водії, які останні три роки працюють водіями автобусів.\n\nРозділ V \nВІДПОВІДАЛЬНІСТЬ ПЕРЕВІЗНИКІВ ЗА ПОРУШЕННЯ ЗАКОНОДАВСТВА ПРО АВТОМОБІЛЬНИЙ ТРАНСПОРТ\n\nСтаття 60. Відповідальність за порушення законодавства про автомобільний транспорт\n\nЗа порушення законодавства про автомобільний транспорт до автомобільних перевізників застосовуються адміністративно-господарські штрафи за:\n\n{Абзац перший частини першої статті 60 із змінами, внесеними згідно із Законом № 5502-VI від 20.11.2012}\n\nбезпідставну відмову від пільгового перевезення пасажира - штраф у розмірі десяти неоподатковуваних мінімумів доходів громадян;\n\nперевезення пасажирів та вантажів за відсутності на момент проведення перевірки документів, визначених статтями 39 і 48 цього Закону, - штраф у розмірі однієї тисячі неоподатковуваних мінімумів доходів громадян;\n\n{Абзац третій частини першої статті 60 в редакції Закону № 1534-IX від 03.06.2021}\n\nексплуатацію легкового автомобіля, облаштованого як таксі, без наявності ліцензії - штраф у розмірі тридцяти неоподатковуваних мінімумів доходів громадян;\n\n{Абзац четвертий частини першої статті 60 із змінами, внесеними згідно із Законом № 222-VIII від 02.03.2015}\n\nстоянку легкового автомобіля, який не облаштований як таксі і не має ліцензії, та посадку пасажирів на стоянці таксі - штраф у розмірі тридцяти неоподатковуваних мінімумів доходів громадян;\n\n{Абзац п'ятий частини першої статті 60 із змінами, внесеними згідно із Законом № 222-VIII від 02.03.2015}\n\nвиконання резидентами та/або нерезидентами України міжнародних перевезень пасажирів чи вантажів без документів, визначених статтею 53 цього Закону, - штраф у розмірі двох тисяч неоподатковуваних мінімумів доходів громадян;\n\n{Абзац шостий частини першої статті 60 із змінами, внесеними згідно із Законом № 4621-VI від 22.03.2012; в редакції Закону № 1534-IX від 03.06.2021}\n\nпорушення нерезидентами вимог статті 57 цього Закону - штраф у розмірі однієї тисячі неоподатковуваних мінімумів доходів громадян;\n\n{Частину першу статті 60 доповнено новим абзацом згідно із Законом № 4621-VI від 22.03.2012}\n\nпорушення режимів праці та відпочинку водіями транспортних засобів - штраф у розмірі двадцяти неоподатковуваних мінімумів доходів громадян;\n\nперевезення пасажирів на маршруті протяжністю понад 500 кілометрів одним водієм - штраф у розмірі тридцяти неоподатковуваних мінімумів доходів громадян;\n\nвідсутність у випадках, передбачених законодавством, списку пасажирів при здійсненні міжнародного перевезення пасажирів автомобільним транспортом - штраф у розмірі десяти неоподатковуваних мінімумів доходів громадян;\n\nуправління транспортними засобами при здійсненні міжнародних автомобільних перевезень без контрольних пристроїв (тахографів) реєстрації режимів праці чи відпочинку водіїв транспортних засобів чи вимкненими такими контрольними пристроями (тахографами) або без щоденних реєстраційних листків режимів праці та відпочинку - штраф у розмірі сорока неоподатковуваних мінімумів доходів громадян;\n\nздійснення водіями міжнародних автомобільних перевезень без розпізнавальних знаків держави реєстрації транспортного засобу - штраф у розмірі двадцяти неоподатковуваних мінімумів доходів громадян;\n\nневиконання перевізниками або їхніми представниками приписів органів державного контролю щодо усунення порушень транспортного законодавства - штраф у розмірі сорока неоподатковуваних мінімумів доходів громадян;\n\nперевищення встановлених законодавством габаритно-вагових норм від 5 відсотків до 10 відсотків включно при перевезенні неподільного вантажу без відповідного дозволу або подільного вантажу - штраф у розмірі п’ятисот неоподатковуваних мінімумів доходів громадян;\n\n{Частину першу статті 60 доповнено абзацом чотирнадцятим згідно із Законом № 54-IX від 11.09.2019; в редакції Закону № 1534-IX від 03.06.2021}\n\nперевищення встановлених законодавством габаритно-вагових норм понад 10 відсотків, але не більше 20 відсотків при перевезенні неподільного вантажу без відповідного дозволу або подільного вантажу - штраф у розмірі однієї тисячі неоподатковуваних мінімумів доходів громадян;\n\n{Частину першу статті 60 доповнено абзацом п'ятнадцятим згідно із Законом № 54-IX від 11.09.2019; в редакції Закону № 1534-IX від 03.06.2021}\n\nперевищення встановлених законодавством габаритно-вагових норм понад 20 відсотків, але не більше 30 відсотків при перевезенні неподільного вантажу без відповідного дозволу або подільного вантажу - штраф у розмірі двох тисяч неоподатковуваних мінімумів доходів громадян.\n\n{Частину першу статті 60 доповнено абзацом шістнадцятим згідно із Законом № 54-IX від 11.09.2019; в редакції Закону № 1534-IX від 03.06.2021}\n\nперевищення встановлених законодавством габаритно-вагових норм понад 30 відсотків при перевезенні неподільного вантажу без відповідного дозволу або подільного вантажу - штраф у розмірі трьох тисяч неоподатковуваних мінімумів доходів громадян.\n\n{Частину першу статті 60 доповнено абзацом сімнадцятим згідно із Законом № 1534-IX від 03.06.2021}\n\nПорушення законодавства про автомобільний транспорт, передбачені абзацами чотирнадцятим - сімнадцятим частини першої цієї статті, можуть зафіксуватися у автоматичному режимі в порядку, встановленому Кабінетом Міністрів України. Порядок оформлення уповноваженими посадовими особами центрального органу виконавчої влади, що забезпечує реалізацію державної політики з питань безпеки на наземному транспорті, матеріалів про адміністративні правопорушення у сфері безпеки на автомобільному транспорті визначається центральним органом виконавчої влади, що забезпечує формування та реалізує державну політику у сфері автомобільного транспорту.\n\n{Статтю 60 доповнено новою частиною згідно із Законом № 54-IX від 11.09.2019; в редакції Закону № 1534-IX від 03.06.2021}\n\nВипуск (впуск) з (на) території України транспортного засобу, що виконує міжнародне перевезення, на якому здійснено порушення транспортного законодавства, здійснюється тільки після надання водієм документа щодо сплати штрафу чи виконання припису органу державного контролю.\n\n{Частина статті 60 із змінами, внесеними згідно із Законами № 5288-VI від 18.09.2012, № 1534-IX від 03.06.2021}\n\nПри вчиненні однією особою двох або більше правопорушень адміністративно-господарський штраф накладається за кожне правопорушення окремо.\n\n{Частина статті 60 із змінами, внесеними згідно із Законом № 5502-VI від 20.11.2012}\n\nРозглядати справи про накладення адміністративно-господарських штрафів за порушення, зазначені у цій статті, мають право посадові особи центрального органу виконавчої влади, що забезпечує реалізацію державної політики з питань безпеки на наземному транспорті. Постанова про застосування адміністративно-господарських штрафів є виконавчим документом.\n\n{Частина статті 60 в редакції Закону № 5502-VI від 20.11.2012; із змінами, внесеними згідно із Законом № 1534-IX від 03.06.2021}\n\nАдміністративно-господарські штрафи стягуються відповідно до закону центральним органом виконавчої влади, що забезпечує реалізацію державної політики у сфері організації примусового виконання рішень судів та інших органів (посадових осіб), і зараховуються до загального фонду Державного бюджету України, крім 50 відсотків адміністративно-господарських штрафів, передбачених абзацами чотирнадцятим - сімнадцятим частини першої статті 60 цього Закону, та плати за проїзд автомобільними дорогами транспортних засобів та інших самохідних машин і механізмів, вагові або габаритні параметри яких перевищують нормативні, під час здійснення габаритно-вагового контролю, що зараховуються до державного дорожнього фонду, створеного у складі спеціального фонду Державного бюджету України.\n\n{Статтю 60 доповнено новою частиною згідно із Законом № 5502-VI від 20.11.2012; із змінами, внесеними згідно із Законом № 54-IX від 11.09.2019; в редакції Закону № 1534-IX від 03.06.2021}\n\nПлата за проїзд автомобільними дорогами транспортних засобів та інших самохідних машин і механізмів, вагові або габаритні параметри яких перевищують нормативні, зараховується до державного дорожнього фонду.\n\n{Статтю 60 доповнено новою частиною згідно із Законом № 54-IX від 11.09.2019}\n\nПорядок розгляду справи про порушення стягнення у вигляді штрафу за порушення, викладені у цій статті, та порядок оскарження постанови по справі про правопорушення визначає Кабінет Міністрів України.\n\n{Частина статті 60 із змінами, внесеними згідно із Законами № 5288-VI від 18.09.2012, № 1534-IX від 03.06.2021}\n\nЗа невиконання обов'язку перевірити перед початком пасажирського міжнародного автомобільного перевезення наявність у пасажира документів, необхідних для в'їзду до держави прямування, держав за маршрутом слідування, що призвело до перевезення чи спроби перевезення пасажира через державний кордон України без необхідних документів, автомобільний перевізник, автомобільний самозайнятий перевізник несуть відповідальність, передбачену законом.\n\n{Статтю 60 доповнено частиною згідно із Законом № 2753-VI від 02.12.2010}\n\nВідмова автомобільного перевізника, автомобільного самозайнятого перевізника у міжнародному автомобільному перевезенні пасажиру, який на вимогу автомобільного перевізника, автомобільного самозайнятого перевізника не пред'явив документи, необхідні для в'їзду до держави прямування, держав за маршрутом слідування, не тягне за собою обов'язок автомобільного перевізника, автомобільного самозайнятого перевізника відшкодувати пасажиру заподіяну у зв'язку з цим шкоду.\n\n{Статтю 60 доповнено частиною згідно із Законом № 2753-VI від 02.12.2010}\n\nРозділ VI \nПРИКІНЦЕВІ ПОЛОЖЕННЯ\n\n1. Цей Закон набирає чинності з дня його опублікування.\n\n2. До приведення законодавства України у відповідність із цим Законом закони та інші нормативно-правові акти застосовуються в частині, що не суперечить цьому Закону.\n\n3. Кабінету Міністрів України у тримісячний термін від дня набрання чинності цим Законом:\n\nподати на розгляд Верховної Ради України пропозиції щодо приведення законів України у відповідність із цим Законом;\n\nпривести свої нормативно-правові акти у відповідність із цим Законом;\n\nзабезпечити приведення міністерствами та іншими центральними органами виконавчої влади їхніх нормативно-правових актів у відповідність із цим Законом;\n\nвідповідно до своєї компетенції забезпечити прийняття нормативно-правових актів, передбачених цим Законом.\n\n\n\n\nПрезидент України\n\n\nЛ.КУЧМА\n\n\n\n\nм. Київ \n5 квітня 2001 року \n№ 2344-III"
    }
  ]
}